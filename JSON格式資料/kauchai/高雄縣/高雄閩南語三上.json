{
  "出版年": "2002",
  "出版者": "高雄縣政府",
  "年級別": "三上",
  "文類": "教材",
  "書名": "高雄縣鄉土語言教材閩南語（三）上",
  "書寫系統": "漢字",
  "資料": [
    {
      "段": [
        [
          "今仔日，班上來一個新同學，老師紹介伊予逐家熟似。",
          "Kin1-a2-jit8, pan1 siong7 lai5 tsit8 e5 sin1 tong5-oh8, lau7-su1 siau7-kai3 i1 hoo7 tak8-ke1 sik8-sai7."
        ],
        [
          "老師講：「伊是新同學，對高雄市轉來兮，叫做李美芳。」請大家好好仔共伊照顧。",
          "Lau7-su1 kong2: “i1 si7 sin1 tong5-oh8, tui3 ko1-hiong5-tshi7 tsuan2--lai5 e5, kio3-tso3 li2 bi2-hong1.” tshiann2 tai7-ke1 ho2-ho2-a2 ka7 i1 tsiau3-koo3."
        ],
        [
          "下課兮時，我行倚去伊兮桌仔邊，想欲佮伊講話。",
          "Ha7-kho3 e5 si5, gua2 kiann5 ua2 khi3 i1 e5 toh4-a2 pinn1, siunn7 beh4 kah4 i1 kong2-ue7."
        ],
        [
          "伊歹勢歹勢，頭犁犁。",
          "I1 phainn2-se3 phainn2-se3, thau5-le5-le5."
        ],
        [
          "老師共伊講：「毋免歹勢。大家做陣讀冊，做陣佚陶，攏是好朋友。」",
          "Lau7-su1 ka7 i1 kong2: “m7 bian2 phainn2-si3. tai7-ke1 tso3-tin7 thak8-tsheh4, tso3-tin7 tshit4-tho5, long2 si7 ho2-ping5-iu2.”"
        ],
        [
          "中晝兮時，我帶伊去校園，四界行行看看咧。",
          "Tiong1-tau3 e5 si5, gua2 tshua7 i1 khi3  hau7-hng5, si3-ke3 kiann5-kiann5 khuann3-khuann3 leh4."
        ],
        [
          "伊感覺有較自在矣，開始佮我有講有笑。",
          "I1 kam2-kak u7 khah4 tsu7-tsai7 ah, khai1-si2 kah4 gua2 u7 kong2 u7 tshio3."
        ],
        [
          "我招伊講：「下晡下課，咱才擱做陣來去運動埕幌韆鞦，好無？」",
          "Gua2 tsio1 i1 kong2: “e7-poo1 ha7-kho3, lan2 tsiah4 koh4 tso3-tin7 lai5-khi3 un7-tong7-tiann5 hainn3-tshian1-tshiu1, ho2--bo5?”"
        ],
        [
          "伊聽了笑笑，點一下頭對我講：「好啊！」",
          "I1 thiann1 liau2 tshio3-tshio3, tiam2 tsit8-e7 thau5 tui3 gua2 kong2: “ho2--a!”"
        ],
        [
          "我今仔日交著一兮新朋友，心內真歡喜。",
          "Gua2 kin1-a2-jit8 kau1 tioh8 tsit8 e5 sin1 ping5-iu2, sim1-lai7 tsin1 huann1-hi2."
        ]
      ],
      "篇名": "第一課 新同學"
    },
    {
      "段": [
        [
          "食會落飯，睏會飽眠，早睏早精神。",
          "Tsiah8 e7 loh8 png7, khun3 e7 pa2-bin5, tsa2 khun3 tsa2 tsing-sin5."
        ],
        [
          "水果魚肉，青菜來佮，食飯七分飽。",
          "Tsui2-ko2 hi5 bah4, tshenn1-tshai3 lai5 kah4, tsiah8-png7 tshit4 hun1 pa2."
        ],
        [
          "衛生第一，身軀清氣，時常笑微微。",
          "Ue7-sing1 te7-it4, sing1-khu1 tshing1-khi3, si5-siong5 tshio3-bi1-bi1."
        ],
        [
          "兩手做工，雙跤行動，心情放輕鬆。",
          "Nng7 tshiu2 tso3-kang1, siang1-kha1 kiann5-tang7, sim1-tsing5 pang3 khin1-sang1."
        ],
        [
          "認真誠懇，我是快樂健康兮人。",
          "Jin7-tsin1 sing5-khun2, gua2 si7 khuai3-lok8 kian7-khong1 e5 lang5."
        ]
      ],
      "篇名": "第二課 健康兮囝仔"
    },
    {
      "段": [
        [
          "禮拜日透早，天拄好光兮時陣，阿公佮阿媽帶我去公園運動。真濟厝邊頭尾的人嘛來運動。逐家見面笑微微，互相拍招呼。公園裡，有兮人拍拳頭，有兮人跳舞，有兮人唱「卡拉OK」，有兮人散步…實在真鬧熱！",
          "Le2-pai3-jit8 thau3-tsa2, thinn1 tu2-ho2 kng1 e5 si5-tsun7, a1-kong1 kah4 a1-ma2 tshua7 gua2 khi3 kong1-hng5 un7-tong7. tsin1 tse7 tshu3-pinn1-thau5-bue2 e5 lang5 ma7 lai5 un7-tong7. tak8-ke1 kinn3-bin7 tshio3-bi1-bi1, hoo7-siong1 phah4-tsio1-hoo1. kong1-hng5 lin, u7 e5 lang5 phah4-kun5-thau5, u7 e5 lang5 thiau3-bu2, u7 e5 lang5 tshiunn3 “kha-la OK” , u7 e5 lang5 san3-poo7 … sit8-tsai7 tsin1 nau7-jiat8!"
        ],
        [
          "歇睏兮時，逐家相招佇涼亭仔泡茶，若泡若開講。厝邊親晟若有一寡仔生活上兮問題，攏會向阮阿公佮阿媽請教。人講：「家有一老，如有一寶」。逐家攏謳勞，阮兜真福氣，拄好有一對寶。有影，我嘛定定感覺誠光榮！",
          "Hioh4-khun3 e5 si5, tak8-ke1 sio1-tsio1 ti7 liang5-ting5-a2 phau3-te5, na2 phau3 na7 khai1-kang2. tshu3-pinn1 tshin1-tsiann5 na7 u7 tsit8-kua2-a2 sing1-uah8 siong7 e5 bun7-te5, long2 e7 hiong3 gun2 a1-kong1 kah4 a1-ma2 tshing2-kau3. lang5 kong2: “ka1-iu2-it4-noo2, ju7-iu2-it4-po2”. tak8-ke1 long2 o1-lo2, gun2 tau1 tsin1 hok4-khi3, tu2-ho2 u7 tsit8 tui3 po2. u7-iann2, gua2 ma7 tiann7-tiann7 kam2-kak4 tsiann5 kong1-ing5!"
        ]
      ],
      "篇名": "第三課 阮兜兮一對寶"
    },
    {
      "段": [
        [
          "歐吉桑：囝仔兄！咱請問一下：恁高雄縣兮三山佇叨位？",
          "Oo-ji2-sang2: gin2-a2-hiann1! lan2 tshiann2-mng7 tsit8-e7: lin2 ko1-hiong5-kuan7 e5 sam1 san1 ti7 to2-ui7?"
        ],
        [
          "阿慶：喔！阮高雄縣三山指兮是高雄縣三兮所在－鳳山、岡山佮旗山。",
          "A1-khing3: oh4! guan2 ko1-hiong5-kuan7 e5 sam1 san1 tsi2 e5 si7 ko1-hiong5-kuan7 sann e5 soo2-tsai7 － hong7-suann1, kong1-san1 kah4 ki5-san1."
        ],
        [
          "歐吉桑：遮三兮所在有啥物特色？",
          "Oo-ji2-sang2: tsia1 sann e5 soo2-tsai7 u7 siann2-mih8 tik8-sik4?"
        ],
        [
          "阿慶：鳳山開發上早，古蹟真濟。離高雄市上近，縣政府設佇遐。岡山上有名兮是羊肉佮豆瓣醬，一冬一擺兮籃仔坩會嘛通人知。",
          "A1-khing3: hong7-suann1 khai1-huat4 siong7 tsa2, koo2-tsik4 tsin1 tse7. li5 ko1-hiong5-tshi7 siong7 kin7, kuan7-tsing3-hu2 siat4 ti7 hia1. kong1-san1 siong7 u7-mia5 e5 si7 iunn5-bah4 kah tau7-pan7-tsiunn3, tsit8 tang1 tsit8 pai2 e5 na5-a2-khann1-hue7 ma7 thong1-lang5-tsai1."
        ],
        [
          "歐吉桑：若安爾，旗山什麼較出名？",
          "Oo-ji2-sang2: na7 an1-ni2, ki5-san1 siann2-mih8 khah4 tshut4-mia5?"
        ],
        [
          "阿慶：旗山較倚南橫，出真好食兮芎蕉、甲仙兮芋仔、筍仔佮美濃兮粿仔攏真好食。真濟人去遐洗溫泉佮旅遊。",
          "A1-khing3: ki5-san1 khah4 ua2 lam5-huainn5, tshut4 tsin1 ho2-tsiah8 e5 kin1-tsio1, kah4-sian1 e5 oo7-a2, sun2-a2 kah bi2-long5 e5 kue2-a2 long2 tsin1 ho2-tsiah8. tsin1 tse7 lang5 khi3 hia1 se2 un1-tsuann5 kah li2-iu5."
        ],
        [
          "歐吉桑：真多謝汝！恁三山一體，風景水、物產濟，真是好人文、好地理。",
          "Oo-ji2-sang2: tsin1 to1-sia7 li2! lin2 sam1 san1 it4-the2, hong1-king2 sui2, but8-san2 tse7, tsin1 si7 ho2 jin5-bun5, ho2 te7-li2."
        ]
      ],
      "篇名": "第四課 來高雄縣佚陶"
    },
    {
      "段": [
        [
          "每年兮秋天，菱角正著時，",
          "Mui2-ni5 e5 tshiu1-thinn1, ling5-kak4 tsiann3 tioh8-si5,"
        ],
        [
          "烏烏殼來白白仔肉，",
          "Oo1-oo1 khak4 lai5 peh8-peh8 a2 bah4,"
        ],
        [
          "雙頭尖尖，食了芳擱甜。",
          "Siang1-thau5 tsiam1-tsiam1, tsiah8 liau2 phang1 koh tinn1."
        ],
        [
          "水池邊，不時看著白鴒鷥，",
          "Tsui2-ti5 pinn1, put4-si5 khuann3 tioh8 peh8-ling5-si1,"
        ],
        [
          "白白兮影跡懸擱媠，",
          "Peh8-peh8 e5 iann2-tsiah4 kuan5 koh sui2,"
        ],
        [
          "伊愛食田螺，嘛愛食溪魚。",
          "I1 ai3 tsiah8 tshan5-le5, ma7 ai3 tsiah8 khe1-hi5."
        ],
        [
          "現此時，水質環境漸漸拍歹去，",
          "Hian7-tshu2-si5, tsui2-tsit4 huan5-king2 tsiam7-tsiam7 phah4 phai2--khi3,"
        ],
        [
          "咱愛好好來珍惜，才袂擱再失去伊。",
          "Lan2 ai3 ho2-ho2 lai5 tin1-sioh4, tsiah4 be7 koh tsai3 sit4-khi3 i1."
        ]
      ],
      "篇名": "第五課 菱角佮白鴒鷥"
    },
    {
      "段": [
        [
          "過冬節，過冬節，一年節氣二四兮。",
          "Kue3 tang1-tseh4, ke3 tang1-tseh4, tsit8 ni5 tsiat4-khi3 ji7-si3 e5."
        ],
        [
          "冬節彼瞑瞑上長，冬節彼日日上短。",
          "Tang1-tseh4 hit4 mi5 mi5 siong7 tng5, tang1-tseh4 hit4 jit8 jit8 siong7 te2."
        ],
        [
          "冬節過了等新春，一年四季輪流踅。",
          "Tang1-tseh4 kue3 liau2 tan2 sin1-tshun1, tsit8 ni5 su3-kui3 lun5-liu5 seh8."
        ],
        [
          "冬節圓，冬節圓，冬節挲圓人團圓。",
          "Tang1-tseh4 inn5, tang1-tseh4 inn5, tang1-tseh4 so1 inn5 lang5 thuan5-inn5."
        ],
        [
          "圓仔母，挲六粒，雞母狗仔嘛著捏。",
          "inn5-a2 bo2, so1 lak8 liap8, ke1-bo2 kau2-a2 ma7 tioh8 liap8."
        ],
        [
          "囥床頭，拜床母。",
          "khng3 tshng5-thau5, pai3 tshng5-bo2."
        ],
        [
          "捧一碗，拜公媽，保庇逐家攏好命。",
          "Phang5 tsit8 uann2, pai3 kong1-ma2, po2-pi3 tak8-ke1 long2 ho2-mia7."
        ],
        [
          "冬節圓，食一粒，加一歲。",
          "Tang1-tseh4 inn5, tsiah8 tsit8 liap8, ke1 tsit8 hue3."
        ],
        [
          "一碗圓仔算幾歲？",
          "Tsit8 uann2 inn5-a2 sng3 kui2 hue3?"
        ],
        [
          "若毋食，明年年歲敢會加？",
          "Na7 m7 tsiah8, me5-ni5 ni5-hue3 kam2 e7 ke1?"
        ]
      ],
      "篇名": "第六課 冬節圓"
    },
    {
      "段": [
        [
          "若講咱兮高雄縣  海洋物產滿滿是",
          "Na7 kong2 lan2 e5 ko1-hiong5-kuan7 hai2-iunn5 but8-san2 mua2-mua2 si7"
        ],
        [
          "海岸風光好景緻  逐兮鄉鎮各有風味",
          "Hai2-huann7 hong1-kong1 ho2 king2-ti7  tak8-e5 hiong1-tin3 kok4 iu2 hong1-bi7"
        ],
        [
          "彌陀梓官到林園  茄萣仔一路到永安",
          "Bi5-to5 tsu2-kuann1 kau3 lim5-hng5 ka1-ting7-a2 tsit8-loo7 kau3 ing2-an1"
        ],
        [
          "虱目豐富是特產  魚丸名聲透台灣",
          "Sat4-bak8 hong1-hu3 si7 tik8-san2  hi5 uan5 mia5-siann thau3 tai5-uan5"
        ],
        [
          "珍珠鮑魚叫九孔  烏魚米粉佮石斑",
          "Tsin1-tsu1 pau-hi5 kio3 kau2-khang2 oo1-hi5 bi2-hun2 kah4 tsioh8-pan1"
        ],
        [
          "魚鰾魚子在汝揀  魚類加工爻生產",
          "Hi5-pio hi5-tsi2 tsai7 li2 king2hi5-lui7 ka1-kang1 gau5 sing1-san2,"
        ],
        [
          "漁民骨力掠擱飼  予咱隨時食上鮮",
          "Hi5-bin5 kut4-lat8 liah8 koh4 tshi7  hoo7 lan2 sui5-si5 tsiah8 siong7 tshinn1"
        ],
        [
          "勤儉拍拚好模範  向望未來著學尹",
          "Khin5-khiam7 phah4-piann3 ho2 moo5-huan7  ng3-bang7 bi7-lai5 tioh8 oh8 in"
        ],
        [
          "魚栽放流好生湠  海洋資源愛寶惜",
          "Hi5-tsai1 pang3-lau5 ho2 senn1-thuann3  hai2-iunn5 tsu1-guan5 ai3 po2-sioh4"
        ],
        [
          "做伙來譜寫  黃金海岸好歌詩",
          "Tso3-hue2 lai5 phoo2-sia2  ng5-kim1-hai2-huann7 ho2 kua1-si1"
        ]
      ],
      "篇名": "第七課 黃金海岸"
    },
    {
      "段": [
        [
          "社會有交際  做人著好禮",
          "Sia7-hue7 u7 kau1-tse3  tso3-lang5 tioh8 ho2-le2"
        ],
        [
          "毋通人來才掃地  人走才泡茶",
          "M7-thang1 lang5 lai5 tsiah4 sau3-te7lang5 tsau2 tsiah4 phau3-te5,"
        ],
        [
          "一年大一歲  食米著知米價",
          "Tsit8 ni5 tua7 tsit8 hue3  tsiah8-bi2 tioh8 tsai1 bi2-ke3"
        ],
        [
          "有時星光  有時月光",
          "U7-si5 tshenn1-kng1  u7-si5 gueh8-kng1"
        ],
        [
          "毋通看人無目地",
          "M7-thang1 khuann3 lang5 bo5 bak8-te7"
        ],
        [
          "人咧做天咧看",
          "Lang5 teh4 tso3 thinn1 teh4 khuann3"
        ],
        [
          "好頭不如好尾  好酒一定沉甕底",
          "Ho2-thau5 put-ju5 ho2-be2  ho2-tsiu2 it4-ting7 tim5 ang3-te2"
        ]
      ],
      "篇名": "第八課 昔時諺文"
    }
  ]
}
