{
  "出版年": "2002",
  "出版者": "高雄縣政府",
  "年級別": "三下",
  "文類": "教材",
  "書名": "高雄縣鄉土語言教材閩南語（三）下",
  "書寫系統": "漢字",
  "資料": [
    {
      "段": [
        [
          "元宵節彼暗，月娘光擱圓，",
          "Guan5-siau1-tsiat4 hit4 am3, gueh8-niu5 kng1 koh inn5,"
        ],
        [
          "阮全家去廟埕臆謎猜。",
          "Guan2 tsuan5-ke1 khi3 bio7-tiann5 ioh4 bi5-tshai1."
        ],
        [
          "廟埕掛足濟花燈，共四界照甲光焱焱。",
          "Bio7-tiann5 kua3 tsiok4 tse7 hue1-ting1, ka7 si3-ke3 tsio3 kah4 kng1-iann7-iann7."
        ],
        [
          "謎題真奇巧，獎品嘛真豐沛。逐家相爭臆，",
          "Bi5-te5 tsin1 ki5-kha2, tsiong2-phin2 ma7 tsin1 phong1-phai3. tak8-ke1 sio1-tsinn1 ioh4,"
        ],
        [
          "鑼聲鼓聲佮人聲，實在有夠鬧熱；",
          "Lo5 siann1 koo2 siann1 kah4 lang5 siann1, sit8-tsai7 u7-kau3 nau7-jiat8;"
        ],
        [
          "「青布包白布，白布包材梳，材梳包白米」",
          "“Tshenn1-poo3 pau1 peh8-poo3, peh8-poo3 pau1 tsha5-se1, tsha5-se1 pau1 peh8-bi2”"
        ],
        [
          "（臆一種果子名）「柚仔！」",
          "(ioh4 tsit8 tsiong2 kue2-tsi2 mia5) “iu7-a2!”"
        ],
        [
          "「三分實在話」",
          "“Sann1 hun7 sit8-tsai7 ue7”"
        ],
        [
          "（臆一句臺灣俗語）「白賊七仔！」",
          "(ioh4 tsit8 ku3 tai5-uan5 siok8-gi2) “peh8-tshat8-tshit4-a2!”"
        ],
        [
          "「有翅飛袂起，無跤走千里」",
          "“U7 sit8 pue1 be7 khi2, bo5 kha1 tsau2 tshian1-li2”"
        ],
        [
          "（臆一種動物名）「魚仔！」",
          "(ioh4 tsit8 tsiong2 tong7-but8 mia5) “hi5-a2!”"
        ],
        [
          "阿姊講：「臆謎猜真好耍！活動腦筋擱會當得獎品。」",
          "A1-tsi2 kong2: “ioh bi5-tshai1 tsin1 ho2-sng2! Uah8-tong7 nau2-kin1 koh e7-tang3 tit4 tsiong2-phin2.”"
        ],
        [
          "阿爸應講：「這叫做一兼二顧，摸蛤仔兼洗褲。」",
          "A1-pah4 in3 kong2: “tse1 kio3 tso3 it4-kiam1-ji7-koo3, bong1 la5-a2 kiam1 se2 khoo3.”"
        ],
        [
          "四邊兮人笑甲真大聲！",
          "Si3-pinn1 e5 lang5 tshio3 kah4 tsin1 tua7 siann1!"
        ],
        [
          "活動結束矣，逐家做伙幫忙掃地收椅仔，才倒返去厝內。這是一兮真趣味兮暗瞑！",
          "Uah8-tong7 kiat-sok4 a, tak8-ke1 tso3-hue2 pang1-bang5 sau3-te7 siu1 i2-a2, tsiah4 to3-tng2 khi3 tshu3-lai7. tse1 si7 tsit8 e5 tsin1 tshu3-bi7 e5 am3-mi5!"
        ]
      ],
      "篇名": "第一課 臆謎猜"
    },
    {
      "段": [
        [
          "大公車  遊覽車  體格粗勇真爻貯",
          "Tua7 kong-tshia1 iu5-lam2-tshia1 the2-keh4 tshoo1-iong2 tsin1 gau5 te2"
        ],
        [
          "歸工路裡硞硞踅  交通英雄走四界",
          "Kui1-kang1 loo7--lin khok8-khok8-seh8 kau1-thong1 ing1-hiong5 tsau2 si3-ke3"
        ],
        [
          "回收車  糞埽車  資源、糞埽攏總好",
          "Hue5-siu1-tshia1 pun3-so3-tshia1 tsu1-guan5, pun3-so3 long2-tsong2 ho2"
        ],
        [
          "認真拍拚做環保  環境衛生伊功勞",
          "Jin7-tsin1 phah-piann3 tso3 huan5-po2 huan5-king2 ue7-sing i1 kong1-lo5"
        ],
        [
          "水龍車  救護車  拍火救人時間短",
          "Tsui2-ling5-tshia1 kiu3-hoo7-tshia1 phah4-hue2 kiu3-lang5 si5-kan1 te2"
        ],
        [
          "嗚伊嗚伊聲音急  咱愛趕緊讓伊過",
          "Oo7-i1 oo7-i1 siann1-im1 kip4 lan2 ai3 kuann2-kin2 niu7 i1 kue3"
        ],
        [
          "貨運車砂石仔車  運送骨力走全島",
          "Hue3-un7-tshia1 sua1-tsioh8-a2-tshia1 un7-sang3 kut4-lat8 tsau2 tsuan5 to2"
        ],
        [
          "透早無閑到半瞑  毋驚艱苦人謳勞",
          "Thau3-tsa2 bo5-ing5 kau3 puann3-mi5 m7 kiann1 kan-khoo2 lang5 o-lo2"
        ],
        [
          "現代生活講效率  大眾運輸責任重",
          "Hian7-tai7 sing1-uah8 kong2 hau7-lut8 tai7-tsiong3 un7-su1 tsik4-jim7 tang7"
        ],
        [
          "欲求平安無煩惱  交通安全第一項",
          "Beh4 kiu5 ping5-an1 bo5 huan5-lo2 kau1-thong1 an1-tsuan5 te7-it hang7"
        ]
      ],
      "篇名": "第二課 車"
    },
    {
      "段": [
        [
          "彼一工，阮全家去南橫附近佚陶。",
          "Hit4 tsit8 kang1, guan2 tsuan5-ke1 khi3 lam5-huainn5 hu7-kin7 tshit4-tho5."
        ],
        [
          "青山綠水，日頭避佇雲內，",
          "Tshing1-san1-lik8-sui2, jit8-thau5 bih4 ti7 hun5 lai7,"
        ],
        [
          "定定對阮微微仔笑。",
          "Tiann7-tiann7 tui3 guan2 bi5-bi5-a2-tshio3."
        ],
        [
          "規路攏是五花十色兮野花，",
          "Kui1 loo7 long2 si7 goo7-hue1-tsap8-sik4 e5 ia2-hue1,"
        ],
        [
          "陪伴逐家兮好心情。",
          "Pue5-phuann7 tak8-ke1 e5 ho2 sim1-tsing5."
        ],
        [
          "到六龜，不老溫泉、寶來溫泉實在讚，",
          "Kau3 lak8-ku1, put4-noo2 un1-tsuann5, po2-lai5 un1-tsuann5 sit8-tsai7 tsan2,"
        ],
        [
          "遊客泡佇露天兮SPA遐，清爽逍遙擱自在。",
          "Iu5-kheh4 phau3 ti7 loo7-thinn1 e5 SPA hia1, tshing1-song2 siau1-iau5 koh4 tsu7-tsai7."
        ],
        [
          "山谷內，尾蝶仔即爿飛，",
          "Suann1-kok4 lai7, bue2-iah8-a2 tsit4-ping5 pue1,"
        ],
        [
          "鳥仔彼爿叫，清心擱開懷。",
          "Tsiau2-a2 hit4-ping5 kio3, tshing1-sim1 koh4 khai1-huai5."
        ],
        [
          "後擺，若招班上兮同學佮尹兜兮人來遮郊遊，逐家一定真歡喜。",
          "Au7-pai2, na7 tsio1 pan1 siong7 e5 tong5-oh8 kah4 in1 tau1 e5 lang5 lai5 tsia1 kau1-iu5, tak8-ke1 it4-ting7 tsin1 huann1-hi2."
        ]
      ],
      "篇名": "第三課 來去洗溫泉"
    },
    {
      "段": [
        [
          "放風吹，阮阿兄上界爻；",
          "Pang3 hong1-tshue1, guan2 a1-hiann1 siong7-kai3 gau5;."
        ],
        [
          "竹枝報紙糊予著，",
          "Tik4-ki1 po3-tsua2 koo5 hoo7 tiau5,"
        ],
        [
          "風一下吹，就放伊自由飛；",
          "Hong1 tsit8-e7 tshe1, to7 pang3 i1 tsu7-iu5 pue1;"
        ],
        [
          "飛向東飛向西，",
          "Pue1 ng3 tang1 pue1 ng3 sai1,"
        ],
        [
          "替阮欣賞全世界。",
          "The3 guan2 him1-siong2 tsuan5 se3-kai3."
        ],
        [
          "拍矸轆，阮同學即馬上時行；",
          "Phah4 kan1-lok8, guan2 tong5-hak8 tsit4-ma2 siong7 si5-kiann5;"
        ],
        [
          "頭大大，跤尖尖，",
          "Thau5 tua7-tua7, kha1 tsiam1-tsiam1,"
        ],
        [
          "轉落去咻咻叫。",
          "Tng2 loh8 khi3 siu3-siu3-kio3."
        ],
        [
          "無論輸贏攏好耍。",
          "Bo5-lun7 su1-iann5 long2 ho2-sng2."
        ],
        [
          "踅上久兮伊就贏。",
          "Seh8 siong7 ku2 e5 i1 to7 iann5."
        ],
        [
          "風吹天頂飛，矸轆塗跤踅；",
          "Hong1-tshue1 thinn1-ting2 pue1, kan1-lok8 thoo5-kha1 seh8;"
        ],
        [
          "親像做人仝款，",
          "Tshin1-tshiunn7 tso3-lang5 kang5-khuan2,"
        ],
        [
          "愛認真拍拚，跤倚實地；",
          "Ai3 jin7-tsin1 phah4-piann3, kha1 ua2 sit8-te7;"
        ],
        [
          "嘛愛眼光放予遠，",
          "Ma7 ai3 gan2-kong1 pang3 hoo7 hng7,"
        ],
        [
          "有志向佮天比峘低。",
          "U7 tsi3-hiong3 kah thinn1 pi2 kuan5-ke7."
        ]
      ],
      "篇名": "第四課 風吹佮矸轆"
    },
    {
      "段": [
        [
          "都市兮街仔路  大樓峘峘低低",
          "Too1-tshi7 e5 ke1-a2-loo7  tua7-lau5 kuainn5-kuainn5-ke7-ke7"
        ],
        [
          "人濟  車也濟  車咧走  若咧飛",
          "Lang5 tse7  tshia1 ia7 tse7  tshia1 teh4 tsau2  na7 teh4 pue1"
        ],
        [
          "一條一條街  像一條一條溪",
          "Tsit8 tiau5 tsit8 tiau5 ke1  tshiunn7 tsit8 tiau5 tsit8 tiau5 khe1"
        ],
        [
          "白鴒鷥無地歇  田嬰袂曉飛",
          "Peh8-ling5-si1 bo5-te7-hioh4  tshan5-enn1 be7-hiau2 pue1"
        ],
        [
          "都市兮暗瞑  街頭巷尾光焱焱",
          "Too1-tshi7 e5 am3-mi5  ke1-thau5-hang7-bue2 kng1-iann7-iann7"
        ],
        [
          "路面燈火千萬千  看板霓虹比奢焱",
          "Loo7-bin7 ting1-hue2 tshian1 ban7 tshian1   khang5-pang2 ge5-hong5 pi2 tshiann1-iann7"
        ],
        [
          "火金姑憨憨踅  四界揣無伊兮家",
          "Hue2-kim1-koo1 gong7-gong7-seh8  si3-ke3 tshue7 bo5 i1 e5 ke1"
        ]
      ],
      "篇名": "第五課 都市兮街仔路"
    },
    {
      "段": [
        [
          "田嬰，田嬰，飛峘峘，",
          "Tshan5-enn1, tshan5-enn1, pue1 kuan5-kuan5,"
        ],
        [
          "飛佇草仔埔頂直直踅。",
          "Pue1 ti7 tshau2-a2-poo1 ting2 tit8-tit8 seh8."
        ],
        [
          "看著水牛頭犁犁，",
          "Khuann3 tioh8 tsui2-gu5 thau5-le5-le5,"
        ],
        [
          "草蜢仔嘛是爬起爬落、跳峘跳低！",
          "Tshau2-meh4-a2 ma7 si7 peh4 khi2 peh4 loh8, thiau3 kuan5 thiau3 ke7!"
        ],
        [
          "見笑草佮碗公花，攏爻歹勢，",
          "Kian3-siau3-tshau2 kah4 uann2-kong1-hue1, long2 gau5 phainn2-se3,"
        ],
        [
          "田嬰若倚來，尹著避做伙。",
          "Tshan5-enn1 na7 ua2--lai5, in tioh8 bih4 tso3-hue2."
        ],
        [
          "田嬰，田嬰，款款仔飛，",
          "Tshan5-enn1, tshan5-enn1, khuann1-khuann1-a2 pue1,"
        ],
        [
          "飛到溪仔漧看魚蝦。",
          "Pue1 kau3 khe1-a2-kinn5 khuann3 hi5-he5."
        ],
        [
          "岸邊兮四跤魚仔，",
          "Huann7-pinn1 e5 si3 kha1 hi5-a2,"
        ],
        [
          "叮叮咚咚，趕緊跳落溪。",
          "Tin1-tin1 thong1-thong1, kuann2-kin2 thiau3 loh8 khe1."
        ]
      ],
      "篇名": "第六課 田嬰"
    },
    {
      "段": [
        [
          "台灣百合花中仙！",
          "Tai5-uan5 pik4-hap8 hue1 tiong1 sian1!"
        ],
        [
          "開佇深谷，開佇山巔。",
          "Khui1 ti7 tshim1-kok4, khui1 ti7 suann1-tian1."
        ],
        [
          "千萬年來，",
          "Tshing1-ban7 ni5 lai5,"
        ],
        [
          "美麗芬芳、逍遙自在，予人欣羨。",
          "Bi2-le7 hun1-hong1, siau1-iau5 tsu7-tsai7, hoo7 lang5 him-sian7."
        ],
        [
          "四百冬前，梅花蘭花變較高貴。",
          "Si3-pah4 tang1 tsing5, mui5-hue1 lan5-hue1 pian3 kah4 ko1-kui3."
        ],
        [
          "台灣百合，煞予人輕視，予人看無。",
          "Tai5-uan5 pik4-hap8, suah4 hoo7 lang5 khin1-si7, hoo7 lang5 khuann3 bo5."
        ],
        [
          "伊猶原無改變，",
          "I1 iu5-guan5 bo5 kai2-pian3,"
        ],
        [
          "伊仝款芬芳、純潔猶擱自然。",
          "I1 kang5-khuan2 hun1-hong1, sun5-kiat4 iu7 koh tsu7-jian5."
        ],
        [
          "台灣百合花中仙！",
          "Tai5-uan5 pik4-hap8 hue1 tiong1 sian1!"
        ],
        [
          "如今開滿溪邊、山谷、花園，",
          "Ju5-kim1 khui1-mua2 khe1-pinn1, suann1-kok4, hue1-hng5,"
        ],
        [
          "對玉山頂面開到高屏溪海口。",
          "Tui3 giok8-san1 ting2-bin7 khui1 kau3 ko1-pin5-khe1 hai2-khau2."
        ],
        [
          "帶著台灣原住民兮精神，",
          "Tua3 tioh8 tai5-uan5 guan5-tsu7-bin5 e5 tsing-sin5,"
        ],
        [
          "佮全島兮花蕊，做伙湊陣，爭芳鬥艷。",
          "Kah4 tsuan5 to2 e5 hue-lui2, tso3-hue2 tau3-tin7, tsing-phang-tau3-iam7."
        ],
        [
          "佇新世紀兮台灣，絕代風華，擱再展現！",
          "Ti7 sin1-se3-ki2 e5 tai5-uan5, tsuat8-te7-hong-hua5, koh tsai3 tian2-hian7!"
        ]
      ],
      "篇名": "第七課 百合花"
    }
  ]
}
