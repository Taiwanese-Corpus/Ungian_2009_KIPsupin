{
  "出版年": "2006",
  "出版者": "階梯股份有限公司",
  "年級別": "三下",
  "文類": "教材",
  "書名": "階梯臺語讀本第六冊",
  "書寫系統": "漢羅",
  "資料": [
    {
      "段": [
        [
          "蠶仔一支嘴真無閒，蠶仔葉日暗食無停。娘仔柔軟身輕鬆，吐絲了後織羅網。",
          "Tham5-a2 tsit8 ki tshui3 tsin bo5-ing5. Tham5-a2-hioh8 jit8-am3 tsiah8 bo5 thing5. niu5-a2 jiu5-nng2 sin khin-sang, thoo3-si liau2-au7 tsit lo5-bang7."
        ],
        [
          "歸工bih4 tih8伊e5新娘房，等待脫化發翅去找翁。短短一生有向望，白白絲線留hoo7人，溫暖咱e5美夢。",
          "kui-kang bih tih8 i e5 sin-niu5-pang5, tan2-thai7 thuat-hua3 huat sit8 khi3 tshue7 ang. Te2 te2 it-sing u7 ng3-bang7, peh8-peh8 si suann3 lau5 hoo7 lang5, un-luan2 lan2 e5 bi2 bang7."
        ]
      ],
      "篇名": "第一課、蠶仔"
    },
    {
      "段": [
        [
          "春雷tan5過春雨到，土面pit4開筍thong2頭。頭彎彎，身短肥。提來焄湯好滋味。",
          "Tshun lui5-tan5 ke3 tshun hoo7 kau3, thoo5-bin7 pit khui sun2 thong2-thau5. Thau5 uan-uan, sin te2 pui5. Theh8 lai5 kun5 thng ho2 tsu-bi7."
        ],
        [
          "竹筍肉包會續嘴，筍絲滷豬腳絕對bo5-teh4-pi2。竹筍抽長發青變竹枝，竹葉成林tih8風中譜歌詩。",
          "Tik-sun2 bah-pau e7 suah4 tshui3, sun2 si loo2 ti-kha tsuat8-tui3 bo5-teh-pi2. Tik-sun2 thiu1 tng5 huat tshinn pinn3 tik-ki, tik-hioh8 sing5 na5 tih8 hong tiong phoo2 kua-si."
        ]
      ],
      "篇名": "第二課、竹筍"
    },
    {
      "段": [
        [
          "Ti7壁頂，什麼一直tih4-tih4叫，be7 sau1聲？─時鐘",
          "Ti7 piah-ting2, siann2-mih4 it-tit8 tih4-tih4-kio3, be7 sau-siann? ----si5-tsing"
        ],
        [
          "Ti7土腳，什麼一直seh8-lin1-long1，頭殼be7眩？─干祿",
          "Ti7 thoo5-kha, siann2-mih4 it-tit8 seh8-lin-long, thau5-khak be7 hin5? ---- kan lok8"
        ],
        [
          "什麼一直teh4 tue3日頭，be7越頭？─日頭花",
          "Siann2-mih4 it-tit8 teh4 tue3 jit8-thau5, be7 uat8-thau5? ---- jit8-thau5-hue"
        ],
        [
          "Ti7天頂，什麼無腳會走、無翅會飛？─雲",
          "Ti7 thinn-ting2, siann2-mih4 bo5 kha e7 tsau2, bo5 sit e7 pue? ---- hun5"
        ],
        [
          "什麼無喇叭會大細聲tan5？─雷公",
          "Siann2-mih4 bo5 la-pa e7 tua7-se3-siann tan5? ---- lui5-kong"
        ],
        [
          "閣是什麼鳥無目睭be7迷路？─夜婆",
          "Koh si7 siann2-mih4 tsiau2 bo5 bak8-tsiu be7 be5-loo7? ---- ia7-po5"
        ]
      ],
      "篇名": "第三課、臆謎猜"
    },
    {
      "段": [
        [
          "透早透暗燒香拜拜，四時平安人人愛，拜祖先敬神明，意思愛瞭解。",
          "thau3-tsa2 thau3-am3 sio-hiunn pai3-pai3, su3 si5 ping5-an lang5-lang5 ai3, pai3 tsoo2-sian king3 sin5-bing5, i3-su3 ai3 liau2-kai2."
        ],
        [
          "地方廟會、出巡、un7境、點燈，法會祈福求社會安定，保庇家家戶戶萬事興。",
          "te7-hng bio7 hue7, tshut-sun5, un7 king2, tiam2-ting, huat-hue7 ki5-hok4 kiu5 sia7-hue7 an-ting7, po2-pi3 ke-ke-hoo7-hoo7 ban7-su7 hing."
        ]
      ],
      "篇名": "第四課、燒香拜拜"
    },
    {
      "段": [
        [
          "菜市仔人擠人，遠遠聽著：「來啊！緊來啊！人客官！緊來看！貨比貨俗俗仔賣，大碗閣滿墘無嫌濟。」",
          "Tshai3-tshi7-a2 lang5 kheh4-lang5, hng7-hng7 thiann--tioh8: 'lai5--a2! kin2 lai5--a2! lang5-kheh-kuann! kin2 lai5 khuann3! hue3 pi2 hue3 siok8-siok8-a2 be7, tua7 uann2 koh mua2 kinn5 bo5 hiam5 tse7. '"
        ],
        [
          "魚、肉、菜、點心、水果攤，店面路邊擔仔隨在你看。平時買物菜市仔行透透，蔥仔、薑母、五香配味草，過年過節通好辦腥臊。",
          "hi5, bah, tshai3, tiam2-sim, tsui2-ko2-tann3, tiam3-bin7 loo7-pinn-tann3-a2 sui5-tsai7 li2 khuann3. Ping5-si5 be2 mih8 tshai3-tshi7-a2 kiann5-thau3-thau3, tshang-a2, kiunn-bo2, ngoo2-hiong phue3-bi7-tshau2, kue3-ni5 kue3-tseh thang-ho2 pan7 tshenn-tshau."
        ]
      ],
      "篇名": "第五課、菜市仔"
    },
    {
      "段": [
        [
          "四個青盲e5 tih8大路teh4行。一隻大象對面行過來。「緊閃開大象來--a!」過路人ka7青盲e5講。",
          "Si3 e5 tshinn-mi5--e5 tih8 tua7 loo7 teh kiann5. tsit8 tsiah tua7-tshiunn7 tui3-bin7 kiann5--kue3-lai5. 'kin2 siam2 khui tua7-tshiunn7 lai5--a! ' kue3-loo7-lang5 ka7 tshinn-mi5--e5 kong2."
        ],
        [
          "青盲e5聽著，顛倒對象足好玄。「象，伊生做什麼款！敢e7-tang3 ka7阮解釋一下？」牽象e5人hoo7象停腳，失明e5人to7用手摸象e5身軀。",
          "Tshinn-mi5--e5 thiann--tioh8, tian-to3 tui3 tshiunn7 tsiok honn3-hian5. 'Tshiunn7, i senn-tso3 siann2-mih4 khuan2! kam2 e7-tang3 ka7 guan2 kai2-sueh4 tsit8-e7? ' khan tshiunn7 e5 lang5 hoo7 tshiunn7 thing5-kha, sit-bing5 e5 lang5 to7 iong7 tshiu2 bong tshiunn7 e5 sing-khu."
        ],
        [
          "頭一個摸長鼻，第二個摸粗腿，第三個摸圓肚，尾一個摸著尾溜。In1摸了，牽象e5人to7牽象離開。過路人問in1象是生做按怎？",
          "Thau5-tsit8 e5 bong tng5 phinn7, te7-ji7 e5 bong tshoo thui2, te7-sann e5 bong inn5 too7, bue2 tsit8 e5 bong tioh8 bue2-liu. In bong liau2, khan tshiunn7 e5 lang5 to7 khan tshiunn7 li7-khui. Kue3-loo7-lang5 mng7 in tshiunn7 si7 senn-tso3 an2-tsuann2?"
        ],
        [
          "摸鼻捲起來e5講：「象是一隻koo1一lin3轉e5大蛇！」摸粗腿e5答：「M7對，是一支大柱！」摸圓肚e5應：「攏m7對！是一個大水缸！」摸尾仔hit4個下結論：「Lin2攏m7對！根本m7是lin2所講e5 hit4款，伊親像一條縛船e5索仔。」",
          "Bong phinn7 kng2--khi2-lai5 e5 kong2: 'Tshiunn7 si7 tsit8 tsiah koo tsit8 lin3 tng2 e5 tua7-tsua5! ' Bong tshoo thui2 e5 tap: 'M7-tioh8, si7 tsit8 ki tua7-thiau7! ' Bong inn5 too7 e5 in3: 'Long2 m7-tioh8! si7 tsit8 e5 tua7 tsui2-kng! ' Bong bue2--a2 hit e5 ha7 kiat-lun7:  'Lin2 long2 m7-tioh8! kin-pun2 m7 si7 lin2 soo2 kong2 e5 hit khuan2, i tshin-tshiunn7 tsit8 tiau5 pak8 tsun5 e5 soh-a2. '"
        ]
      ],
      "篇名": "第六課、青盲摸象"
    },
    {
      "段": [
        [
          "爸爸、媽媽細漢e5時陣攏有飼過豬，一工一箍、二箍、五箍擲，看豬仔囝e5腹肚一工一工大，捧ti7手婆真重，心肝內是一陣甘甜。",
          "pa5-pa5, ma-ma se3-han3 e5 si5-tsun7 long2 u7 tshi7 kue3 ti, tsit8 kang tsit8 khoo, nng7 khoo, goo7 khoo tan3, khuann3 ti-a2-kiann2 e5 pak-too2 tsit8 kang chit8 kang tua7, phong2 ti7 tshiu2 po5 tsin tang7, sim-kuann-lai7 si7 tsit8-tsun7 kam-tinn."
        ],
        [
          "等beh4過年，豬仔囝ma7大隻--a,in1 to7 thai5豬ka7錢筒仔e5錢挖出來買新衫過年。",
          "tan2 beh kue3-ni5, ti-a2-kiann2 ma7 tua7-tsiah--a, in to7 thai5 ti ka7 tsinn5 tang5-a2 e5 tsinn5 iah tshut lai5 be2 sin-sann kue3-ni5."
        ],
        [
          "俗語講：「加減趁卡bue7散，加減儉卡贏ka7人借。」爸爸ma7講過：「你趁e5一箍錢m7是你e5一箍銀，你儉e5一箍錢才是你e5一箍銀。Beh4變一個好額人，先ui7儉錢做起。」",
          "siok8-gu2 kong2:  'ke-kiam2 than3 khah8 bue7 san3, ke-kiam2 khiam7 kha2 iann5 ka7 lang5 tsioh. ' Pa5-pa5 ma7 kong2--kue3: 'li2 than3 e5 tsit8 khoo tsinn5 m7 si7 li2 e5 tsit8 khoo gun5, li2 khiam7 e5 tsit8 khoo tsinn5 tsiah si7 li2 e5 tsit8 khoo gun5. Beh pinn3 tsit8 e5 ho2-giah8-lang5, sing-ui7 khiam7-tsinn5 tso3 khi2. '"
        ],
        [
          "Tsit4-ma2我e5錢筒仔飽飽飽，我會ka7錢存ti7郵局，看著簿仔e5數字愈來愈濟，我beh4變成一個好額人--loo!",
          "Tsit-ma2 gua2 e5 tsinn5 tang5-a2 pa2-pa2-pa2, gua2 e7 ka7 tsinn5 khiam7 ti7 iu5-kiok8, khuann3 tioh8 phoo7-a2 e5 soo3-ji7 ju2 lai5 ju2 tse7, gua2 beh pian3-sing5 tsit8 e5 ho2-giah8-lang5--loo!"
        ]
      ],
      "篇名": "延伸教材：錢筒仔"
    }
  ]
}
