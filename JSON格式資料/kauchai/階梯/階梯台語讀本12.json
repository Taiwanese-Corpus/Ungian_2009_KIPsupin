{
  "出版年": "2006",
  "出版者": "階梯股份有限公司",
  "年級別": "六下",
  "文類": "教材",
  "書名": "階梯臺語讀本第十二冊",
  "書寫系統": "漢羅",
  "資料": [
    {
      "段": [
        [
          "鹿仔港出稻米有歷史，先民開發幾a2百冬久。",
          "Lok8-a2-kang2 tshut4 tiu7 bi2 u7 lik8-su2, sian1 bin5 khai1 huat4 kui2-a7 pah4 tang1 ku2."
        ],
        [
          "老街古早to7有洋樓，古街古蹟閣卡有派頭。",
          "Lau7 ke1 koo2-tsa2 to7 u7 iunn5-lau5,koo2 ke1 koo2-tsik4 koh4 khah4 u7 phai3-thau5."
        ],
        [
          "文化古都風物滿滿是，獨步經典建築龍山寺。",
          "Bun5-hua3 koo2-too1 hong1 but8 mua2-mua2 si7, tok8 poo7 king1 tian2 kian3-tiok8 liong5-san1-si7."
        ],
        [
          "天后宮媽祖廟好所在，雕刻壁畫詩文貫全臺，寶島工藝寶庫通人知。",
          "Thian1-hio7-kiong1 ma2-tsoo2-bio7 ho2 soo2 tsai7, tiau1 khik4 piah4 ue7 si1-bun5 kuan3 tsuan5-tai5, po2-to2 kang1 ge7 po2-khoo3 thong1 lang5 tsai1."
        ],
        [
          "常民生活有傳統閣有現代，文物館、南管優雅猶原在，特產美食、手藝品遍古城，頂港有出名，下港有名聲。",
          "Siong5 bin5 sing1 uah8 u7 thuan5-thong2 koh4 u7 hian7-tai7, bun5-but8-kuan2, lam5-kuan2 iu1 nga2 iu5 guan5 tsai7, tik8-san2 bi2-sit8, tshiu2-ge7-phin2 phian3 koo2 siann5, ting2-kang2 u7 tshut4 mia5, e7-kang2 u7 mia5-siann1."
        ]
      ],
      "篇名": "第一課、名勝古蹟"
    },
    {
      "段": [
        [
          "森林小火車beh4起行，透早彎彎曲曲爬山嶺。",
          "Som1-lim5 sio2-hue2-tshia1 beh4 khi2 kiann5, thau3-tsa2 uan1-uan1-khiau1-khiau1 peh4 suan1-nia2."
        ],
        [
          "清幽美景閣有花枝妝，鳥隻唱歌有時近有時遠，伴奏千變萬化日出beh4天光。",
          "Tshing1 iu1 bi2-king2 koh4 u7 hue1-ki1 tsong1, tsiau2-tsiah4 tshiunn3-kua1 u7 si5 kin7 u7 si5 hng7, phuan7 tsau3 tshian1-pian3-ban7-hua3 jit8-tshut4 beh4 thinn1-kng1."
        ],
        [
          "本底扁柏紅杉梧千古以來守大山，人類痟貪開殺戒，只留大樹頭空怨恨，生態反撲來教訓，只好起「樹靈塔」祭亡魂。",
          "Pun2 te2 pin2-pik4 ang5-sam1-ngoo5 tshian1-koo2 i2 lai5 siu2 tua7-suann1, jin5-lui7 siau2-tham1 khai1 sat4 kai3, tsi2 lau5 tua7-tshiu7-thau5 khang1 uan3-hin7, sing1-thai3 huan2-phok4 lai5 kau3-hun3, tsi2 ho2 khi2 “tshiu7-ling5-thah4” tse3 bong5-hun5."
        ],
        [
          "銀杏超過古代侏羅紀，ma7有一葉蘭kah4愛玉仔籽。",
          "Gin5-hing7 tshiau1 kue3 koo2-tai7 tsu1-lo5-ki3, ma7 u7 it4-hioh8-lan5 kah4 ai3-giok8-a2 tsi2."
        ],
        [
          "春來櫻花滿樹枝，代代世世年年，鄒族慶豐收m7通放be7記。",
          "Tshun1 lai5 ing1-hue1 mua2 tshiu7-ki1, tai7-tai7 se3-se3 ni5-ni5, tsiu1-tsok8 khing3 hong1-siu1 m7 thang1 pang3 be7 ki3."
        ]
      ],
      "篇名": "第二課、臺灣有一個阿里山"
    },
    {
      "段": [
        [
          "陳秀喜女士是臺灣第一個女詩人，伊是新竹人。",
          "Tan5 Siu3-hi2 lu2 su7 si7 Tai5-uan5 te7 it4 e5 lu2-si1-jin5, I1 si7 Sin1-tik4 lang5."
        ],
        [
          "過去臺灣教育無普遍，查某人讀冊閣卡困難。",
          "Kue3 khi3 Tai5-uan5 kau3-iok8 bo5 phoo2-phian3, tsa-bou2-lang5 thak8-tsheh4 koh4 khah4 khun3-lan5."
        ],
        [
          "女詩人並無凊采to7放棄，伊ti7日本時代kan1-na7公學校畢業，m7-ko1因為天份加上拍拼，伊寫優美e5詩，著作豐富，有多國語言e5翻譯，名傳國際。",
          "Lu2-si1-jin5 ping7 bo5 tshin3-tshai2 to7 hong3-khi3, i1 ti7 jit8-pun2 si5 tai7 kan1-na7 kong1-hak8-hau7 pit8-giap8, m7-ko1 in1-ui7 thian1-hun7 ka1 siong7 phah4-piann3, i1 sia2 iu1-bi2 e5 si1, tsu3-tsok4 hong1-hu3, u7 to1 kok4 gi2-gian5 e5 huan1-ik8, mia5 thuan5 kok4-tse5."
        ],
        [
          "伊開朗、樂觀，表達ti7作品e5特色，是對親情、性命、國土無限e5愛心，又閣gau5照顧少年文友，人人愛叫伊阿姑。",
          "I1 khai1-long2, lok8-kuan1, piau2-tat8 ti7 tsok4-phin2 e5 tik8-sik4, si7 tui3 tshin1-tsing5, senn3-mia5, kok4-thoo2 bu5 han7 e5 ai3-sim1, iu7 koh4 gau5 tsiau3-koo3 siau3-lian5 bun5-iu2, lang5-lang5 ai3 kio3 i1 A1-koo1."
        ],
        [
          "家屬ti7伊身後提供「陳秀喜詩獎」，紀念伊，ma7好鼓勵詩壇新秀。",
          "Ka1-siok8 ti7 i1 sin1-au7 the5-kiong2「Tan5 Siu3-hi2 si1 tsiong2」,ki3-liam7 i1, ma7 ho2 koo2-le7 si1-tuann5 sin1-siu3."
        ],
        [
          "咱to7來讀伊e5詩：「形如搖籃e5華麗島/是母親e5另一個/永遠e5懷抱……」",
          "Lan2 to7 lai5 thak8 i1 e5 si1:「hing5 ju5 io5-na5 e5 hua5-le7-to2/ si7 bo2-tshin1 e5 ling7 tsit8 e5/ ing2-uan2 e5 huai5-phau7......」"
        ]
      ],
      "篇名": "第三課、台灣人物"
    },
    {
      "段": [
        [
          "透風e5時，你ti7十字路口保護阮e5安全，你是阮e5避風港。",
          "Thau3-hong1 e5 si5, li2 ti7 sip8-ji7-loo7-khau2 po2-hoo7 gun2 e5 an1-tsuan5, li2 si7 gun2 e5 phiah4-hong1-kang2."
        ],
        [
          "落雨e5時，你ti7濛濛e5路中指引阮e5方向，你是阮e5避雷針。",
          "Loh8-hoo7 e5 si5, li2 ti7 bong5-bong5 e5 loo7-tiong1 tsi2-in2 gun2 e5 hong1-hiong3, li2 si7 gun2 e5 phiah4-lui5-tsiam1."
        ],
        [
          "十冬若一工，你m7驚廢氣汙染，你m7驚日頭燒焰，你m7驚雜音吵鬧。",
          "Tsap8 tang1 na2 tsit8 kang1, li2 m7 kiann1 hui3-khi3 u1-jiam2, li2 m7 kiann1 jit8-thau5 sio1-iam7, li2 m7 kiann1 tsap8-im1 tshau2-nau7."
        ],
        [
          "導護媽媽--a！感謝你！感謝你！你是阮永遠e5媽媽！",
          "To7-hoo7-ma1-ma1--a! kam2-sia7 li2! Kam2-sia7 li2! Li2 si7 gun2 ing2-uan2 e5 ma1-ma1!"
        ]
      ],
      "篇名": "第四課、奉獻e5心"
    },
    {
      "段": [
        [
          "當雙手接過來冠軍e5錦杯，心teh4跳面teh4燒，雙腳ti7太空漫步，身軀飄遊ti7曼妙e5樂音當中。",
          "Tng1 siang1-tshiu2 tsiap4 kue3 lai5 kuan1-kun1 e5 kim2-pue1, sim1 teh4 thiau3 bin7 teh4 sio1, siang1-kha1 ti7 thai3-khong1 ban7-poo7, sing1-khu1 phiau1-iu5 ti7 ban7 miau7 e5 gak8-im1 tang1 tiong1."
        ],
        [
          "兩冬來直品仔隊e5苦練，換做一目nih4仔e5甘甜。",
          "Nng7 tang1 lai5 tit8 phin2-a2-tui7 e5 khoo2-lian7, uann7 tso3 tsit8-bak8-nih4-a2 e5 kam1-tinn1."
        ],
        [
          "第一冬無著等e5艱苦心，經過拍拼切磋得著e5成果，是阮畢業上好e5禮物，ma7是送hoo7母校上好e5紀念。",
          "Te7-it4-tang1 bo5 tioh8-ting2 e5 kan1-khoo2 sim1, king1-kue3 phah4-piann3 tshet4-tsho1 tit4--tioh8 e5 sing5-ko2, si7 gun2 pit8-giap8 siong7 ho2 e5 le2-but8, ma7 si7 sang3 hoo7 bo2-hau7 siong7 ho2 e5 ki3-liam7."
        ],
        [
          "美夢成真是阮青少年e5出帆，清純自然柔美e5品仔聲，將此陪伴阮一世人。",
          "Bi2-bang7 sing5-tsin1 si7 gun2 tshing1-siau3-lian5 e5 tshut4-phang5, tshing1-sun5 tsu7-jian5 jiu5-bi2 e5 phin2-a2 siann1, tsiong1 tshu2 pue5-phuan7 gun2 tsit8-si3-lang5."
        ]
      ],
      "篇名": "第五課、美夢成真"
    },
    {
      "段": [
        [
          "親愛e5王老師：鳳凰花開--a，紅蜅蠐吱吱叫，離別e5時限愈來愈近，千言萬語to7無法度，來講出你對阮教示e5情意。",
          "Tshin1 ai3 e5 ong5 lau7-su1: hong7-hong5-hue1 khui1--a, ang5-poo1-tse5 ki1-ki1-kio3, li7-piat8 e5 si5-han7 lu2 lai5 lu2 kin7, tshian1-gian5-ban7-gi2 to7 bo5 huat4-too7, lai5 kong2 tshut4 li2 tui3 gun2 ka3-si7 e5 tsing5-i3."
        ],
        [
          "以下是阮tsit4班e5心內話：老師你是阮tsit4班e5 gin2-a2頭王，ma7是阮e5火車頭！感謝有你做頭引tshua7阮，hoo7阮沿路sng2沿路學習，tsit-ma2已經到站，逐個to7 beh4向另外一個人生e5車頭出發囉。",
          "I2 ha7 si7 gun2 tsit4 pan1 e5 sim1-lai7-ue7: lau7-su1 li2 si7 gun2 tsit4 pan1 e5 gin2-a2-thau5-ong5, ma7 si7 gun2 e5 hue2-tshia1-thau5! Kam2-sia7 u7 li2 tso3-thau5 in2-tshua7 gun2, hou7 gun2 ian5 loo7 sng2 ian5 loo7 hak8-sip8, tsit-ma2 I2-king kau3-tsam7, tak8-ke to7 beh4 hiong3 ling7-gua7 tsit8 e5 jin5-sing1 e5 tshia1-thau5 tshut4-huat4--loo."
        ],
        [
          "M7-koh4我會練拍籃球，鍛鍊我e5體格，有閒e5時，閣再轉來kah4老師你拼輸贏！",
          "M7-koh4 gua2 e7 lian7 phah4 na5-kiu5, tuan3-lian7 gua2 e5 the2-keh4, u7 ing5 e5 si5, koh4 tsai3 tng2 lai5 kah4 lau7-su1 li2 piann3 su1 iann5!"
        ],
        [
          "阮ma7 beh4 ham7老師約定，ti7畢業後e5第一個冬天，找一個有日頭溫暖e5日子，咱來去炕土窯，老師愛會記得戴hit4頂阮全班簽名e5帽仔！才be7曝日頭喔！",
          "Gun2 ma7 beh4 ham7 lau7-su1 iok-ting7, ti7 pit4-giap8 au7 e5 te7 it4 e5 tang1-thinn1, tshue7 tsit8 e5 u7 jit8-thau5 un1-luan2 e5 jit8-tsi2, lan2 lai5 khi3 khong3-thoo5-io5, lau7-su1 ai3 e7 ki3-tit4 ti3 hit4 ting2 gun2 tsuan5-pan1 tshiam1-mia5 e5 bo7-a2! Tsiah4 be7 phak8 jit8-thau5--oo!"
        ],
        [
          "偷偷仔ka7老師講一個秘密，咱tsit4班有作一個有字、有聲、有彩色e5網站，希望老師你來參加阮e5網路連線對談kah4遊戲，按呢咱to7親像ti7教室上課仝款。",
          "Thau1-thau1-a2 ka7 lau7-su1 kong2 tsit8 e5 pi3-bit8, lan2 tsit4 pan1 u7 tso3 tsit8 e5 u7 ji7, u7 siann1, u7 tshai2-sik4 e5 bang7-tsam7, hi1-bang7 lau7-su1 li2 lai5 tsham1-ka1 gun2 e5 bang7-loo7 lian5-suann3 tui3-tam5 kah4 iu5-hi3,an2-ne1 lan2 to7 tshin1-tshiunn7 ti7 kau3-sik4 siong7-kho3 kang7-khuan2."
        ],
        [
          "六年六班畢業生",
          "Lak8 ni5 lak8 pan1 pit4-giap8-sing1"
        ],
        [
          "阿明敬上",
          "A1-bing5 king3 siong7"
        ],
        [
          "6月12日",
          "Lak8 gueh8 12 jit8"
        ]
      ],
      "篇名": "第六課、電子郵件"
    }
  ]
}
