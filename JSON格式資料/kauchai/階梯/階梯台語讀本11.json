{
  "出版年": "2005",
  "出版者": "階梯股份有限公司",
  "年級別": "六上",
  "文類": "教材",
  "書名": "階梯臺語讀本第十一冊",
  "書寫系統": "漢羅",
  "資料": [
    {
      "段": [
        [
          "臺灣民俗遊藝活跳跳，",
          "Tai5-uan5 bin5-siok8 iu5-ge7 uah8-thiau3-thiau3,"
        ],
        [
          "弄龍、弄獅、踏腳蹺。",
          "Lang7-liong5, lang7-sai1,tah8-kha1-khiau1."
        ],
        [
          "南蜂炮、北天燈，",
          "Lam5 hong1-phau3, pak4 thian1-ting1,"
        ],
        [
          "消災祝福萬事興。",
          "Siau1-tsai1 tsiok4-hok4 ban7-su7 hing1."
        ],
        [
          "八家將、弄車鼓，",
          "Pat4-ka1-tsiong3, lang7 tshia1-koo2,"
        ],
        [
          "無人叫艱苦。",
          "Bo5 lang5 kio3 kan1-khoo2."
        ],
        [
          "宋江陣、牛犁仔陣，",
          "Song3-kang1-tin7, gu5-le5-a2-tin7,"
        ],
        [
          "大車拼，輸人m7輸陣！",
          "Tua7 tshia1-piann3, su1-lang5 m7 su1-tin7!"
        ],
        [
          "布袋戲、皮猴戲、歌仔戲無過時，",
          "Poo3-te7-hi3, phue5-kau5-hi3, kua1-a2-hi3 bo5 kue3-si5,"
        ],
        [
          "變做電子花車、電腦演技逐項試。",
          "Pian3-tso3 tian7-tsu2 hue1-tshia1, tian7-nau2 ian2-ki1 tak8-hang7 tshi3."
        ],
        [
          "臺灣民俗活動大賽會，",
          "Tai5-uan5 bin5-siok8 uah8-tang7 tua7 sai3-hue7,"
        ],
        [
          "扯鈴仔、拍干祿、放風吹，",
          "Giu2-ling5-a2, phah4-kan1-lok8, pang3-hong1-tshue1,"
        ],
        [
          "捏麵尪仔、紙雕、炊米粿，",
          "Liap8-mi7-ang1-a2, tsua2-tiau1, tshue1 bi2-ke2,"
        ],
        [
          "有才調e5人，做你來展身藝。",
          "U7 tsai5-tiau7 e5 lang5, tso3 li2 lai5 tian2 sin1-ge7."
        ]
      ],
      "篇名": "第一課、民俗活動"
    },
    {
      "段": [
        [
          "咱For-mo-sa美麗島，光景sui2、四時好，",
          "Lan2 For-mo-sa bi2-le7 to2, kong1-king2 sui2, su3-si5 ho2,"
        ],
        [
          "人文地理自然足豐富，",
          "Jin5-bun5 te7-li2 tsu7-jian5 tsiok4 hong1-hu3,"
        ],
        [
          "高山深海項項有。",
          "Ko1-suann1 tshim1-hai2 hang7-hang7 u7."
        ],
        [
          "你看！Ui7南到北五個國家公園，",
          "Li2 khuann3! Ui7 lam5 kau3 pak4 goo7 e5 kok4-ka1-kong1-hng5,"
        ],
        [
          "墾丁、玉山、太魯閣、雪覇",
          "Khun2-ting1, giok8-san1, thai3-loo2-koh4, suat4-pa3"
        ],
        [
          "到陽明山攏真好sng2，",
          "Kau3 iunn5-bing5-suann1 long2 tsin1 ho2-sng2,"
        ],
        [
          "外島閣有一個金門國家公園。",
          "Gua7-to2 koh4 u7 tsit8 e5 kim1-mng5 kok4-ka1-kong1-hng5."
        ],
        [
          "地質景觀有峰岩、溪谷、火山、",
          "Te7-tsit4 king2-kuan1 u7 hong1-giam5, khe1-kok4, hue2-suann1,"
        ],
        [
          "半島、海灣kah4濕地，",
          "Puan3-to2, hai2-uan1 kah4 sip4-te7,"
        ],
        [
          "海底世界e5海產kah4珊瑚有千千萬萬個，",
          "Hai2-te2 se3-kai3 e5 hai2-san2 kah4 san1-oo5 u7 tshian1-tshian1-ban7-ban7 e5,"
        ],
        [
          "閣有七家灣e5櫻花鉤吻鮭。",
          "Koh4 u7 tshit4-ka1-uan1 e5 ing1-hue1-kau1-un2-kueh4."
        ],
        [
          "國家公園是植物、動物類型e5",
          "Kok4-ka1-kong1-hng5 si7 sit8-but8, tong7-but8 lui7-hing5 e5"
        ],
        [
          "活動記載，表現自古以來萬物e5生態，",
          "Uah8-tang7 ki3-tsai3, piau2-hian7 tsu7-koo2 i2-lai5 ban7-but8 e5 sing1-thai3,"
        ],
        [
          "對咱實在是好教材；",
          "Tui3 lan2 sit8-tsai7 si7 ho2 kau3-tsai5;"
        ],
        [
          "閣有金門不但是歷史古蹟e5好所在，",
          "Koh4 u7 kim1-mng5 put4-tan7 si7 lik8-su2 koo2-tsik4 e5 ho2-soo2-tsai7,"
        ],
        [
          "Ma7有戰場來紀念過去真正好厲害。",
          "Ma7 u7 tsian3-tiunn5 lai5 ki3-liam7 kue3-khi3 tsin1-tsiann3 ho2 li7-hai7."
        ],
        [
          "國家公園e5優點通人知，",
          "Kok4-ka1-kong1-hng5 e5 iu1-tiam2 thong1-lang5-tsai1,"
        ],
        [
          "咱e5國家資源愛好好保育m7通凊采，",
          "Lan2 e5 kok4-ka1 tsu1-guan5 ai3 ho2-ho2 po2-iok8 m7-thang1 tshin3-tshai2,"
        ],
        [
          "按呢才e7-tang3傳世世代代。",
          "An2-ne1 tsiah4 e7-tang3 thuan5 se3-se3-tai7-tai7."
        ]
      ],
      "篇名": "第二課、國家公園"
    },
    {
      "段": [
        [
          "秋風輕輕仔吹，",
          "Tshiu1-hong1 khin1-khin1-a2 tshue1,"
        ],
        [
          "吹去找溪邊e5菅芒花。",
          "Tshue1 khi3 tshue7 khe1-pinn1 e5 kuann1-bang5-hue1."
        ],
        [
          "菅芒枝葉隨風來回，",
          "Kuann1-bang5 ki1-hioh8 sui5-hong1 lai5-hue5,"
        ],
        [
          "花穗ti7風中搖枝椏。",
          "Hue1-sui7 ti7 hong1-tiong1 io5 ki1 ue1."
        ],
        [
          "秋風輕輕仔吹，",
          "Tshiu1-hong1 khin1-khin1-a2 tshue1,"
        ],
        [
          "吹去找山頂e5菅芒花。",
          "Tshue1 khi3 tshue7 suann1-ting2 e5 kuann1-bang5-hue1."
        ],
        [
          "早時，金絲日光來相照，",
          "Tsa2-si5, kim1-si1 jit8-kng1 lai5 sio1-tsio3,"
        ],
        [
          "暗時，銀白月娘來疼惜。",
          "Am3-si5, gin5 peh8 gueh8-niu5 lai5 thiann3-sioh4."
        ],
        [
          "秋天過了，北風雄狂掃，",
          "Tshiu1-thinn1 kue3 liau2, pak4-hong1 hiong5-kong5 sau3,"
        ],
        [
          "掃著溪墘，掃著山頭，",
          "Sau3 tioh8 khe1-kinn5, sau3 tioh8 suann1-thau5,"
        ],
        [
          "未赴相辭，離葉離枝逐位走，",
          "Be7-hu3 sann1-si5, li7 hioh8 li7 ki1 tak8-ui7 tsau2,"
        ],
        [
          "菅芒花蕊四界去流浪kam5淚哮。",
          "Kuann1-bang5 hue1-lui2 si3-ke3 khi3 liu5-long7 kam5 lui7 hau2."
        ],
        [
          "無論風婆按怎大鬧，",
          "Bo5-lun7 hong1-po5 an2-tsuann2 tua7 nau7,"
        ],
        [
          "冬天過了，春天總是會來到。",
          "Tang1-thinn1 kue3 liau2, tshun1-thinn1 tsong2-si7 e7 lai5-kau3."
        ]
      ],
      "篇名": "第三課、菅芒花"
    },
    {
      "段": [
        [
          "有一個賊仔半暝so1腳lian2手，",
          "U7 tsit8 e5 tshat8-a2 puann3-me5 so1-kha1-lian2-tshiu2,"
        ],
        [
          "潛入去阿美e5公寓，beh4偷物件。",
          "nng3 jip8 khi3 a1-bi2 e5 kong1-u2, beh4 thau1 mih8-kiann7."
        ],
        [
          "今仔暗阿美下班了後，無去跳有氧體操，",
          "Kin1-a2-am3 a1-bi2 ha7-pan1 liau2-au7, bo5 khi3 thiau3 iu2-iong2-the2-tshau1,"
        ],
        [
          "Ti7厝內做面肉e5 SPA。",
          "Ti7 tshu3-lai7 tso3 bin7-bah4 e5 SPA."
        ],
        [
          "平常時，",
          "Ping5-siong5-si5,"
        ],
        [
          "阿美ka7食tshun1 e5西瓜皮內底e5幼皮，",
          "A1-bi2 ka7 tsiah8 tshun1 e5 si1-kue1 phue5 lai7-te2 e5 iu3-phue5,"
        ],
        [
          "切做一塊一塊e5薄片貼ti7面皮頂面。",
          "Tshiat4 tso3 tsit8 te3 tsit8 te3 e5 poh8-phinn3 tah4 ti7 bin7-phue5 ting2-bin7."
        ],
        [
          "今仔日，伊想著一個妙法，",
          "Kin1-a2-jit8, i1 siunn7 tioh8 tsit8 e5 miau7-huat4,"
        ],
        [
          "Ka7歸半塊e5皮挖兩蕊目睭",
          "Ka7 kui1 puann3 te3 e5 phue5 ue2 nng7 lui2 bak8-tsiu1"
        ],
        [
          "做一個假面具戴leh，to7倒落ti7眠床頂睏。",
          "Tso3 tsit8 e5 ke2-bin7-ku7 ti7--leh, to7 to2 loh8 ti7 bin5-tshng5-ting2 khun3."
        ],
        [
          "三更半暝，賊仔nih4腳尾",
          "Sann1-kenn1-puann3-me5, tshat8-a2 nih4-kha1-bue2"
        ],
        [
          "Suan1入去阿美e5睏房，準備beh4落手。",
          "Suan1 jip8 khi3 a1-bi2 e5 khun3-pang5, tsun2-pi7 beh4 loh8-tshiu2."
        ]
      ],
      "篇名": "第四課、驚破膽e5賊仔（上）"
    },
    {
      "段": [
        [
          "Ti7烏暗e5房間，kan1-na7一pa1",
          "Ti7 oo1-am3 e5 pang5-king1, kan1-na7 tsit8 pa1"
        ],
        [
          "細細e5床頭燈照ti7阿美e5眠床頂，",
          "se3-se3 e5 tshng5-thau5-ting1 tsio3 ti7 a1-bi2 e5 bin5-tshng5-ting2,"
        ],
        [
          "賊仔雄雄看著冷氣房內",
          "Tshat8-a2 hiong5-hiong5 khuann3 tioh8 ling2-khi3-pang5 lai7"
        ],
        [
          "蓋白被單一khoo1直直e5僵屍，",
          "Kah4 peh8 phue7-tuann1 tsit8 khoo1 tit8-tit8 e5 kiong1-si1,"
        ],
        [
          "Ka2-na1出來一個青面獠牙e5怪面，",
          "Ka2-na1 tshut4 lai5 tsit8 e5 tshenn1-bin7-liau5-ge5 e5 kuai3 bin7,"
        ],
        [
          "尤其伊koh4想著tsit4-ma2是七月時，",
          "Iu5-ki5 i1 koh4 siunn7 tioh8 tsit4-ma2 si7 tshit4-gueh8-si5,"
        ],
        [
          "身軀to7起一陣加冷sun2，",
          "Sing1-khu1 to7 khi2 tsit8 tsun7 ka1-ling2-sun2,"
        ],
        [
          "驚一下強beh4 tshuah4屎花a2，",
          "Kiann1 tsit8-e7 kiong5-beh4 tshuah4 sai2-hue1-a2,"
        ],
        [
          "Huah4一聲：「俺娘喂！」哀父叫母，",
          "Huah4 tsit8 siann1: “an1-nia5-ue3!” ai1-pe7-kio3-bu2,"
        ],
        [
          "Pin1-pin1-piang7-piang7，拼命tsong5出去。",
          "Pin1-pin1-piang7-piang7 , piann3-mia7 tsong5--tshut4-khi3."
        ],
        [
          "Tsit4時，阿美hoo7吵精神起來，",
          "Tsit4-si5, a1-bi2 hoo7 tsha2 tsing1-sin5--khi2-lai5,"
        ],
        [
          "心肝頭十下五下，",
          "Sim1-kuann1-thau5 tsap8 e7 goo7 e7,"
        ],
        [
          "Ka7大pha1電火ka1切hoo7著，",
          "Ka7 tua7 pha1 tian7-hue2 ka1 tshiat4 hoo7 toh8,"
        ],
        [
          "看著鏡中e5家己",
          "Khuann3 tioh8 kiann3-tiong e5 ka1-ki7"
        ],
        [
          "Kah4地板留落來e5腳婆號，",
          "Kah4 te7-pan2 lau5--loh8-lai5 e5 kha1-po5-ho7,"
        ],
        [
          "伊知影發生什麼代誌loo3！",
          "I1 tsai1-iann2 huat4-sing1 siann2-mih8 tai7-tsi3 loo3!"
        ]
      ],
      "篇名": "第五課、驚破膽e5賊仔（下）"
    },
    {
      "段": [
        [
          "Ti7森林內，溪水款款仔流，",
          "Ti7 som1-lim5 lai7, khe1-tsui2 khuan-khuann-a2 lau5,"
        ],
        [
          "長尾陣仔ma7展翅飛kuan5飛低。",
          "Tng2-bue2-tin7-a2 ma7 tian2-sit8 pue1 kuan5 pue1 ke7."
        ],
        [
          "Ti7樹林內，大樹一直向天頂發，",
          "Ti7 tshiu7-na5 lai7, tua7 tshiu7 it4-tit8 hiong3 thinn1-ting2 huat4,"
        ],
        [
          "草仔枝ma7一直向天頂爬。",
          "Tshau2-a2-ki1 ma7 it4-tit8 hiong3 thinn1-ting2 pe5."
        ],
        [
          "Ti7山林內，大山抵著天頂，",
          "Ti7 suann1-na5 lai7, tua7 suann1 tu2 tioh8 thinn1-ting2,"
        ],
        [
          "深谷ma7 beh4鑽入地心。",
          "Tshim1-kok4 ma7 beh4 tsng3 jip8 te7-sim1."
        ],
        [
          "一隻山羊沿溪邊走，",
          "Tsit8 tsiah4 suann1-iunn5 ian5 khe1-pinn1 tsau2,"
        ],
        [
          "腳步",
          "Kha1-poo7"
        ],
        [
          "走過tsit4一粒山閣hit4粒山。",
          "Tsau2 kue3 tsit4 tsit8 liap8 suann1 koh4 hit4 liap8 suann1."
        ],
        [
          "一隻啼雞ti7半山腰啼，",
          "Tsit8 tsiah4 thi5-ke1 ti7 puann3-suann1-io1 thi5,"
        ],
        [
          "叫聲",
          "Kio3-siann1"
        ],
        [
          "傳過tsit4一粒山閣hit4粒山。",
          "Thuan5 kue3 tsit4 tsit8 liap8 suann1 koh4 hit4 liap8 suann1."
        ],
        [
          "一隻鳳蝶飛來飛去，",
          "Tsit8 tsiah4 hong7-tiap8 pue1 lai5 pue1 khi3,"
        ],
        [
          "伊想講：「生命有外長？」",
          "I1 siunn7 kong2: “senn3-mia7 u7 gua7 tng5?”"
        ]
      ],
      "篇名": "第六課、生命有外長？"
    },
    {
      "段": [
        [
          "天頂e5星滿滿是",
          "Thinn1-ting2 e5 tshenn1 mua2-mua2-si7"
        ],
        [
          "飛凌機e5燈火閃閃sih4-sih4，",
          "Pue1-ling5-ki1 e5 ting1-hue2 siam2-siam2-sih4-sih4,"
        ],
        [
          "載著爸爸去外國做生理。",
          "Tsai3 tioh8 pa1-pa1 khi3 gua7-kok4 tso3-sing1-li2."
        ],
        [
          "阿姊歸工講手機",
          "A1-tse2 kui1-kang1 kong2 tshiu2-ki1"
        ],
        [
          "哥哥歸工上愛sng2 PC",
          "Ko1-ko1 kui1-kang1 siong7 ai3 sng2 PC"
        ],
        [
          "網路頂飆來koh4飆去。",
          "Bang7-loo7 ting2 phe1 lai5 koh4 phe1 khi3."
        ],
        [
          "上好媽媽陪我彈鋼琴",
          "Siong7 ho2 ma1-ma1 pue5 gua2 tuann5 kng3-khim5"
        ],
        [
          "Do Re Mi，",
          "Do Re Mi,"
        ],
        [
          "月娘聽著ma7笑微微。",
          "Gueh8-niu5 thiann1 tioh8 ma7 tshio3-bi1-bi1."
        ]
      ],
      "篇名": "延伸教材：現在e5台灣"
    }
  ]
}
