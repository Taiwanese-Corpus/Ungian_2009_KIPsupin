{
  "出版年": "2006",
  "出版者": "階梯股份有限公司",
  "年級別": "四下",
  "文類": "教材",
  "書名": "階梯臺語讀本第八冊",
  "書寫系統": "漢羅",
  "資料": [
    {
      "段": [
        [
          "兩輪配兩腳，自由信心大增加，全精神灌hoo7飽飽飽。",
          "Nng7 lian2 phue3 nng7 kha, tsu7-iu5 sin3-sim tua7 tsing-ka, tsuan5 tsing-sin5 kuan3 hoo7 pa2 pa2-pa2."
        ],
        [
          "雙腳出力無要緊，坎坷轉彎爬崎落崎toh8愛謹慎。汗珠若流若輕鬆快活扑開流動e5心窗。",
          "Siang-kha tshut-lat8 bo5-iau3-kin2, kham2-khiat tng2-uan peh4 kia7 loh8-kia7 toh8 ai3 kin2-sin7. kuann7-tsu na7 lau5 na7 khin-sang khuann3-uah8 phah-khui liu5-tong7 e5 sim-thang."
        ]
      ],
      "篇名": "第一課、騎腳踏車"
    },
    {
      "段": [
        [
          "臺灣水果種類繁多，連阿tok4仔攏呵咾。旺梨、釋迦、檨仔、蓮霧，臺灣果農改良有一套。",
          "Tai5-uan5 tsui2-ko2 tsing2-lui7 huan5-to, lian5 A-tok-a2 long2 o1-lo2. Ong5-lai5, sik-kia, suainn7-a2, lian2-bu7, Tai5-uan5 ko2-long5 kai2-liong5 u7 tsit8 tho3."
        ],
        [
          "Me5-long2、柑仔蜜、草莓、水蜜桃，溫室網室栽培技術好。葡萄、紅龍果搭棚好suan1籐，芭樂、高接梨套袋仔免煩惱。",
          "Me5-long2, kam-a2-bit8, Tshau2 m5, Tsui2 bit8 tho5, un-sik bang7-sik tsai-pue5 ki-sut8 ho2. Phu5-to5, ang5-liong5-ko2 tah-penn5 ho2 suan-ting5, pat8-la2, ko-tsiap-lai5 tho3 te7-a2 bian2 huan5-lo2."
        ],
        [
          "Iau2有四季tih8果子園變換新妝：春天李仔花滿樹枝e5時，石圍牆邊e5紅棗當leh4 puh4新inn2。",
          "Iau2 u7 su3-kui3 tih8 kue2-tsi2-hng5 pian3-uann7 sin-tsng: tshun-thinn li2-a2-hue mua2 tshiu7-ki e5 si5, tsioh8-ui5-tshiunn5-pinn e5 ang5-tso2 tng leh puh sin inn2."
        ]
      ],
      "篇名": "第二課、果子園"
    },
    {
      "段": [
        [
          "蚼蟻蚼蟻一大群，工作團隊強強滾，為著過冬無歇睏。地球恐龍早早to7滅亡，kan1-na7蚼蟻猶閣仝款khok4-khok4 tsong5。",
          "Kau2-hia7 Kau2-hia7 tsit8 tua7 kun5, kang-tsok thuan5-tui7 tshiang7-tshiang7-kun2, ui7 tioh8 kue3-tang bo5 hioh-khun3. Te7-kiu5 khiong2-liong5 tsa2-tsa2 to7 biat8-bong5, kan-na7 Kau2-hia7 iau2-koh kang5-khuan2 khok-khok-tsong5."
        ],
        [
          "逗陣採糧m7驚苦，地洞、樹心、壁孔做倉庫。細小身驅有志氣，生湠親族有絕技。蚼蟻探險來回路途放氣味，科學大師看kah4一直觸舌。",
          "Tau7-tin7 tshai2 niu5 m7 kiann khoo2, te7 tong7, tshiu7 sim, piah khang tso3 tshng-khoo3. Se3 sio2 sing-khu u7 tsi3-khi3, senn-thuann3 tshin-tsok8 iu2 tsuat8-ki. Kau2-hia7 tham3-hiam2 lai5-hue5 loo7-too5 pang3 khi3-bi7, kho-hak8 tai7 su khuann3 kah it-tit8 tak-tsih8."
        ]
      ],
      "篇名": "第三課、蚼蟻"
    },
    {
      "段": [
        [
          "有一隻龜kah4兩隻野鵝，因為kho3-huann7，beh4搬厝。",
          "U7 tsit8 tsiah ku kah nng7 tsiah ia2-go5, in-ui7 kho3-huann7, beh puann-tshu3."
        ],
        [
          "鵝ka7龜講：「tsit4支直棍仔，阮二人一個咬一頭，你咬中央，ti7空中你絕對m7通講話，若無你會栽落去，摔kah4無身屍。」就按呢，二鵝一龜飛去找新厝。",
          "Go5 ka7 ku kong2: 'tsit ki tit8-kun3-a2, gun2 nng7 lang5 chit8 e5 ka7 tsit8 thau5, li2 ka7 tiong-ng, ti7 khong-tiong li2 tsuat8-tui3 m7-thang kong2-ue7, na7-bo5 li2 e7 tsai--loh8-khi3, siak kah bo5 sin-si. ' Tsiu7 an2-ni, nng7 go5 tsit8 ku pue khi3 tshue7 sin-tshu3."
        ],
        [
          "飛過城市e5天頂，人看著講：「Hia1 e5野鵝中央扛e5是什麼貨？親像車輪是m7是？」龜聽著起性地，to7嚷講：「tsia2 e5人類有夠憨呆，我m7是什麼車輪--la!」m7-koh4，伊tu2開嘴，to7脫開棍仔，倒頭栽落去地面，hoo7人捧轉去煮食。",
          "Pue kue3 siann5-tshi7 e5 thinn-ting2, lang5 khuann3 tioh8 kong2:  'Hia e5 ia2-go5 tiong-ng kng e5 si7 siann2-mih4 hue3? Tshin-tshiunn7 tshia-lian2 si7 m7 si7? ' Ku thiann tioh8 khi2-sing3-te7, to7 jiang2 kong2: 'tsia2 e5 jin5-lui7 u7-kau3 gong7 tai1, gua2 m7 si7 siann2-mih4 tshia-lian2--la! ' m7-koh, i tu2 khui-tshui3, to7 thuat khui kun3-a2, to3-thau5-tsai lak4 khi3 te7-bin7, hoo7 lang5 phong2 tng2 khi3 tsu2-tsiah8."
        ]
      ],
      "篇名": "第四課、憨龜kah4鵝"
    },
    {
      "段": [
        [
          "日頭斜西半天雲霞，天邊一個水底ma7一個。遮日傘e5照影漸漸縮小，和爽e5海邊是毛蟹e5涼蓆。遠遠e5大船ti7海面teh4風騷，海湧一捲進退、一捲起落。",
          "Jit8-thau5 tshia5-sai puann3-thinn hun5-he5, thinn-pinn tsit8 e5 tsui2-te2 ma7 tsit8 e5. Jia-jit8-suann3 e5 tsio3-iann2 tsiam7-tsiam7 sok-sio2, ho5-song2 e5 hai2-pinn si7 moo-he7 e5 liang5-tshioh8. Hng7-hng7 e5 tua7 tsun5 ti7 hai2 bin7 teh hong-so, hai2-ing2 tsit8 kng2 tsin3-the3, tsit8 kng2 khi2-loh8."
        ],
        [
          "趁天be7暗，趕緊起造一座沙堡來看守，全精神防備，m7驚海水沖沖去。Pih4褲腳，衝水，水花鹹鹹黏黏好tshit4-tho5。海鳥叫聲做信號，海底e5螺仔ma7出來lua7-lua7-so5。",
          "Than3 thinn be7 am3, kuann2-kin2 khi2-tso7 chit8 tso7 sua-po2 lai5 khan3-siu2, tsuan5 tsing-sin5 hong5-pi7, m7 kiann hai2-tsui2 tshiong-tshiong--khi3. Pih khoo3-kha, tshiong tsui2, tsui2-hue kiam5 kiam5 liam5 liam5 ho2 tshit-tho5. hai2-tsiau2 kio3-siann tsue3 sin3-ho7, hai2-te2 e5 le5-a2 ma7 tshut lai5 lua7-lua7-so5."
        ]
      ],
      "篇名": "第五課、海邊"
    },
    {
      "段": [
        [
          "大樓遮日閣遮月，百貨公司只好點電火，櫥窗美工裝水晶玻璃。樓腳美食芳味傳遍四箍笠仔，陪伴本地、世界名牌做伙賣。",
          "Tua7-lau5 jia-jit8 kok tsia-gueh8, pah-hue3 kong-si tsi2-ho2 tiam2 tian7-hue2, tu5-thang bi2-kang tsng tsui2-tsinn po-le5. lau5-kha bi2-sit8 phang-bi7 thuan5 phian3 si3-khoo-le5-a2, pue5 phuann7 pun2-tue7, se3-kai3 bing5-pai5 tso3-hue2 be7."
        ],
        [
          "電梯送你四界seh8，電溜籠隨在你beh4去tueh。頂樓露天看市景，噴水池衝上天，冊店、美食、超市、電影院，想著遊樂運動，hoo7人腳步若射箭。",
          "Tian7-thui sang3 li2 si3-ke3 seh8, tian7-liu5-long5 sui5-tsai7 li2 beh khi3 tueh. ting2-lau5 loo7 thinn khuann3 tshi7 king2, phun3-tsui2-ti5 tshiong tsiunn7-thinn, tsheh-tiam3, bi2-sit8, tshiau-tshi7, tian7-iann2-inn7, siunn7 tioh8 iu5 lok8 un7-tong7, hoo7 lang5 kha-poo7 na7 sia7-tsinn3."
        ]
      ],
      "篇名": "第六課、百貨公司"
    },
    {
      "段": [
        [
          "Sng2水人人愛，m7閣若講著泅水，to7阿婆仔生囝，正拚咧！真濟人bak4著水，假若tu2著鬼，uah8 beh4驚死，驚去hoo7水淹著。",
          "Sng2 tsui2 lang5-lang5 ai3, m7-koh na7 kong2 tioh8 siu5-tsui2, to7 A-po5--a2 sinn-kiann2, tsiann3 piann3--le! Tsin tse7 lang5 bak tioh8 tsui2, ka2-na2 tu2 tioh8 kui2, uah8 beh kiann-si2, kiann khi3 hoo7 tsui2 im--tioh8."
        ],
        [
          "臺灣島四面全海，be7曉泅水，見笑代。其實泅水略略仔學to7 e7曉，四腳仔泅、自由式、死囡仔撐，什麼姿勢攏無問題。",
          "Tai5-uan5-to2 si3-bin7 tsuan5 hai2, be7-hiau2 siu5-tsui2, kian3-siau3-tai7. ki5-sit8 siu5-tsui2 lioh8-lioh8-a2 oh8 to7 e7-hiau2, si3-kha--a2 siu5, tsu7-iu5-sik, si2-gin2-a2-thenn,siann2-mih4 tsu-se3 long2 bo5 bun7-te5."
        ],
        [
          "只要先慣習水底e5環境，像魚仔泅水，自由自在。禁氣、換氣若好勢，水底水面真輕鬆，快樂比神仙。",
          "Tsi2-iau3 sing kuan3-si3 tsui2-te2 e5 khuan5-king2, tshiunn7 hi5-a2 siu5-tsui2, tsu7-iu5 tsu7-tsai7. Kim3-khui3, uann7-khui3 na7 ho2-se3, tsui2 te2 tsui2-bin7 tsin khin-sang, khuai3-lok8 pi2 sin5-sian."
        ],
        [
          "熱天泅水，清涼退火；寒天泅水鍛鍊身體，人勇健，好精神。島嶼的序細，愛有海洋e5個性。咱to7來學泅水，泅向大海e5心胸，學習大海e5氣派，開闊咱無限e5未來。",
          "Juah8-thinn siu5-tsui2, tshing-liang5 the3-hue2; kuann5-thinn siu5-tsui2 thuan3-lian7 sin-the2, lang5 iong2-kiann7, ho2 tsing-sin5. to2-su7 e5 si7-sue3, ai3 u7 hai2-iunn5 e5 ko3-sing3. lan2 to7 lai5 oh8 siu5-tsui2, siu5 hiong3 tua7 hai2 e5 sim-hing, hak8-sip8 tua7 hai2 e5 khi3-phai3, khui-khuah lan2 bu5-han7 e5 bi7-lai5."
        ]
      ],
      "篇名": "延伸教材：泅水"
    }
  ]
}
