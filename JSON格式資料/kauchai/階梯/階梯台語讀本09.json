{
  "出版年": "2005",
  "出版者": "階梯股份有限公司",
  "年級別": "五上",
  "文類": "教材",
  "書名": "階梯臺語讀本第九冊",
  "書寫系統": "漢羅",
  "資料": [
    {
      "段": [
        [
          "我是風",
          "Gua2 si7 hong1"
        ],
        [
          "來無影去無蹤",
          "Lai5 bo5 iann2 khi3 bo5 tsiong1"
        ],
        [
          "我是風",
          "Gua2 si7 hong1"
        ],
        [
          "無翅會飛無腳會走tsong5",
          "Bo5 sit8 e7 pue1 bo5 kha1 e7 tsau2-tsong5"
        ],
        [
          "飛過地面掠過海洋",
          "Pue1 kue3 te7-bin7 liah8 kue3 hai2-iunn5"
        ],
        [
          "我ka7花粉吹去逗做伙",
          "Gua2 ka7 hue1-hun2 tshue1 khi3 tau7 tso3-hue2"
        ],
        [
          "我ka7風車紡轉seh8",
          "Gua2 ka7 hong1-tshia1 phang2 tng2 seh8"
        ],
        [
          "我ka7帆船sak4 kah4頭 le5-le5",
          "Gua2 ka7 phang5-tsun5 sak4 kah4 thau5 le5-le5"
        ],
        [
          "我是風",
          "Gua2 si7 hong1"
        ],
        [
          "來無影去無蹤",
          "Lai5 bo5 iann2 khi3 bo5 tsiong1"
        ],
        [
          "飛天鑽地騰雲駕霧",
          "Pue1-thinn1-tsng3-te7 thing5-hun5-ka3-bu7"
        ],
        [
          "威風凜凜是我英雄e5氣慨",
          "Ui1-hong1-lim2-lim2 si7 gua2 ing1-hiong5 e5 khi3-khai3"
        ]
      ],
      "篇名": "第一課、風（童詩）"
    },
    {
      "段": [
        [
          "高速鐵路走透臺灣西部，",
          "Ko1-sok4 thih4-loo7 tsau2-thau3 tai5-uan5 se1-poo7,"
        ],
        [
          "相準高雄、臺北九十分鐘e5路途。",
          "Siong3-tsun2 ko1-hiong5, tai5-pak4 kau2-tsap8 hun1-tsing1 e5 loo7-too5."
        ],
        [
          "有人講現代工程真偉大，",
          "U7 lang5 kong2 hian7-tai7 kang1-ting5 tsin1 ui2-tai7,"
        ],
        [
          "快速、舒適、準時、安全、環保上應該。",
          "Khuai3-sok4, su3-si3, tsun2-si5, an1-tsuan5, khuan5-po2 siong7 ing3-kai1."
        ],
        [
          "四十八座pong7孔，山頂臺地逐位鑽，",
          "Si3-tsap8-peh4 tso7 pong7-khang1, suann1-ting2 tai5-te7 tak8-ui7 tsng3,"
        ],
        [
          "除了科技、人工gau5拍算，",
          "Tu5-liau2 kho1-ki1, lang5-kang1 gau5 phah4-sng3,"
        ],
        [
          "Ma7奉請山神、土地公來允准。",
          "Ma7 hong7-tshiann2 suann1-sin5, thoo2-ti7-kong1 lai5 un2-tsun2."
        ],
        [
          "地面上e5高架橋，",
          "Te7-bin7 siong7 e5 ko1-ka3-kio5,"
        ],
        [
          "親像一條美麗e5彩帶，ti7空中四界掛，",
          "Tshin1-tshiunn7 tsit8 tiau5 bi2-le7 e5 tshai2-tua3, ti7 khong1-tiong1 si3-ke3 kua3,"
        ],
        [
          "天頂e5雲霄飛車輕聲teh4唱歌。",
          "Thinn1-ting2 e5 hun5-siau1-pue1-tshia1 khin1-siann1 teh4 tshiunn3-kua1."
        ],
        [
          "山洞內e5深pong7孔，",
          "Suann1-tong7 lai7 e5 tshim1 pong7-khang1,"
        ],
        [
          "親像一座奇妙e5迷宮，",
          "Tshin1-tshiunn7 tsit8 tso7 ki5-miau7 e5 be5-kiong1,"
        ],
        [
          "Hoo7土殼包容，",
          "Hoo7 thoo5-khak4 pau1-iong5,"
        ],
        [
          "土底e5潛水艦勻勻仔teh4通行。",
          "Thoo5-te2 e5 tsiam5-tsui2-kam3 un5-un5-a2 teh4 thong1-hing5."
        ],
        [
          "高速鐵路走透臺灣西部，",
          "Ko1-sok4 thih4-loo7 tsau2-thau3 tai5-uan5 se1-poo7,"
        ],
        [
          "南港、臺北、板橋、青埔、六家、",
          "Lam5-kang2, tai5-pak4, pang1-kio5, tshenn1-poo1, lak8-ka1,"
        ],
        [
          "豐富、烏日、田中、虎尾、太保、沙崙、",
          "Hong1-hu3, oo1-jit8, tian5-tiong1, hoo2-bue2, thai3-po2, sua1-lun5,"
        ],
        [
          "行到左營，短短e5時間通過長長e5一條路，",
          "Kiann5 kau3 tso2-iann5, te2-te2 e5 si5-kan1 thong1-kue3 tng5-tng5 e5 tsit8 tiau5 loo7,"
        ],
        [
          "現代工程有影有撇步。",
          "Hian7-tai7 kang1-ting5 u7-iann2 u7 phiat4-poo7."
        ]
      ],
      "篇名": "第二課、高速鐵路"
    },
    {
      "段": [
        [
          "稻米e5民族，米食一大堆。",
          "Tiu7-bi2 e5 bin5-tsok8, bi2-sit8 tsit8 tua7 tui1."
        ],
        [
          "Kan1-na7軟軟、QQ麻糬e5種類，",
          "Kan1-na7 nng2-nng2, QQ mua5-tsi5 e5 tsiong2-lui7,"
        ],
        [
          "To7有土豆紅豆，hoo7你食kah4老老老。",
          "To7 u7 thoo5-tau7 ang5-tau7, hoo7 li2 tsiah8 kah4 lau2-lau2-lau2."
        ],
        [
          "白麻烏麻，hoo7你食kah4目睭金金看。",
          "Peh8-mua5 oo1-mua5, hoo7 li2 tsiah8 kah4 bak8-tsiu1 kim1-kim1-khuann3."
        ],
        [
          "芋仔綠茶烏糖山藥，hoo7你食kah4笑be7離。",
          "Oo7-a2 lik8-te5 oo1-thng5 suann1-ioh8, hoo7 li2 tsiah8 kah4 tshio3 be7 li7."
        ],
        [
          "小米e5民族，美食e5麻糬。",
          "Sio2-bi2 e5 bin5-tsok8, bi2-sit8 e5 mua5-tsi5."
        ],
        [
          "古早原味加現代新奇，",
          "Koo2-tsa2 guan5-bi7 ka1 hian7-tai7 sin1-ki5,"
        ],
        [
          "M7管是阿美族e5 too5-lun1，",
          "M7-kuan2 si7 a1-bi2-tsok8 e5 too5-lun1,"
        ],
        [
          "客家人e5茲粑、iah4是日本moo1-tsi5",
          "Kheh4-ka1-lang5 e5 tsi7-pe5, iah4-si7 jit8-pun2 moo1-tsi5"
        ],
        [
          "款款仔食、款款仔哺、款款仔吞，",
          "Khuann-khuann-a2 tsiah8, khuann-khuann-a2 poo7, khuann-khuann-a2 thun1,"
        ],
        [
          "嘴內軟sim2-sim2 e5滋味",
          "Tshui3 lai7 nng2-sim2-sim2 e5 tsu1-bi7"
        ],
        [
          "敢有親像leh4食媽媽e5乳？",
          "Kam2 u7 tshin1-tshiunn7 leh4 tsiah8 ma1-ma1 e5 ling1?"
        ]
      ],
      "篇名": "第三課、麻糬"
    },
    {
      "段": [
        [
          "鼠、貓、兔、蛇、狗、豬，",
          "Tshi2, niau1, thoo3, tsua5, kau2, ti1,"
        ],
        [
          "Ti7寵物店妝kah4足古錐。",
          "Ti7 thiong2-but8 tiam3 tsng1 kah4 tsiok4 koo2-tsui1."
        ],
        [
          "四腳虎仔懶絲，ti7鐵籠仔內睏，",
          "Si3-kha1-hoo2-a2 lan2-si1, ti7 thih4 long5-a2 lai7 khun3,"
        ],
        [
          "熱帶魚精功，ti7水族箱四界巡，",
          "Jiat8-tai3-hi5 tsing1-kong1, ti7 tsui2-tsok8-siunn1 si3-ke3 sun5,"
        ],
        [
          "鸚哥鳥厚話，叫出聲伸頷頸。",
          "Ing1-ko1 tsiau2 kau7-ue7, kio3 tshut4-siann1 tshun1 am7-kun2."
        ],
        [
          "寵物關係企業真流行，",
          "Thiong2-but8 kuan1-he7 khi3-giap8 tsin1 liu5-hing5,."
        ],
        [
          "文具、手錶、手機攏有in1 e5造型。",
          "Bun5-ku7, tshiu2-pio2, tshiu2-ki1 long2 u7 in1 e5 tso7-hing5."
        ],
        [
          "人工基因配對出新種，",
          "Lang5-kang1 ki1-in1 phue3-tui3 tshut4 sin1-tsing2,"
        ],
        [
          "不管時，無停用腦teh4經營。",
          "Put4-kuan2-si5, bo5-thing5 iong7 nau2 teh4 king1-ing5."
        ],
        [
          "動物e5超市、餐廳、病院kah4套房",
          "Tong7-but8 e5 tshiau1-tshi7, tshan1-thiann1, penn7-inn7 kah4 tho3-pang5"
        ],
        [
          "一直beh4拼第一等，",
          "It4-tit8 beh4 piann3 te7-it4-ting2,"
        ],
        [
          "Be7輸寶貝e5子女逐項應。",
          "Be7-su1 po2-pue3 e5 tsu2-lu2 tak8-hang7 ing3."
        ],
        [
          "養飼動物來做伴，",
          "Iunn2-tshi7 tong7-but8 lai5 tso3-phuann7,"
        ],
        [
          "人生e5路途才be7孤單。",
          "jin5-sing1 e5 loo7-too5 tsiah4 be7 koo1-tuann1"
        ],
        [
          "上好m7通一時興，",
          "Siong7 ho2 m7-thang1 tsit8-si5 hing3,"
        ],
        [
          "隔工就ka7伊放四散。",
          "Keh4-kang1 to7 ka7 i1 pang3 si3-suann3."
        ]
      ],
      "篇名": "第四課、寵物"
    },
    {
      "段": [
        [
          "動心動腦關照環保，",
          "Tang7-sim1 tang7-nau2 kuan1-tsiau3 khuan5-po2,"
        ],
        [
          "動腳動手實行無潦草。",
          "Tang7-kha1 tang7-tshiu2 sit8-hing5 bo5 lo2-tsho2."
        ],
        [
          "塑膠杯、紙袋仔盡量無愛濟，",
          "Sok4-ka1 pue1, tsua2-te7-a2 tsin7-liong7 bo5-ai3 tse7,"
        ],
        [
          "電池、玻璃矸仔當然愛收回。",
          "Tian7-ti5, po1-le5 kan1-a2 tong1-jian5 ai3 siu1-hue5."
        ],
        [
          "省水ui7洗手、沖便所做起，",
          "Sing2 tsui2 ui7 se2-tshiu2, tshiong1 pian7-soo2 tso3 khi2,"
        ],
        [
          "省紙、省電、省油m7通嫌費氣。",
          "Sing2 tsua2, sing2 tian7, sing2 iu5 m7-thang1 hiam5 hui3-khi3."
        ],
        [
          "環境衛生人人愛保持，",
          "Khuan5-king2 ue7-sing1 lang5-lang5 ai3 po2-tshi5,"
        ],
        [
          "推sak4廚餘種花草開創意，",
          "Thui1-sak4 tu5-i5 tsing3 hue1-tshau2 khai1 tshong3-i3,"
        ],
        [
          "避免吵鬧聲ui7個人開始。",
          "Phiah4-bian2 tshau2-nau7 siann1 ui7 ko3-jin5 khai1-si2."
        ],
        [
          "環保總動員，",
          "Khuan5-po2 tsong2-tong7-guan5,"
        ],
        [
          "維護地球生命好循環。",
          "Ui5-hoo7 te7-kiu5 senn3-mia7 ho2 sun5-khuan5."
        ]
      ],
      "篇名": "第五課、環保"
    },
    {
      "段": [
        [
          "有一隻鸚哥，飛去別位e5山林，",
          "U7 tsit8 tsiah4 ing1-ko1, pue1 khi3 pat8-ui7 e5 suann1-na5,"
        ],
        [
          "林中e5各種動物、鳥隻",
          "Na5 tiong1 e5 kok4-tsiong2 tong7-but8, tsiau2-tsiah4"
        ],
        [
          "不但無ka7傷害，尚且koh4足疼惜伊。",
          "M7-na7 bo5 ka7 siong1-hai7, siong7-tshiann2 koh4 tsiok4 thiann3-sioh4 i1."
        ],
        [
          "鸚哥家己想講：「大家對我tsiah4-ni3-a1好，",
          "Ing1-ko1 ka1-ki7 siunn7 kong2: “tak8-ke1 tui3 gua2 tsiah4-ni3-a1 ho2,"
        ],
        [
          "我ma7是m7通留久，終歸尾，",
          "Gua2 ma7 si7 m7-thang1 lau5 ku2, tsiong1-kui1-bue2,"
        ],
        [
          "我ma7是愛轉去家己e5故鄉！」",
          "Gua2 ma7 si7 ai3 tng2 khi3 ka1-ki7 e5 koo3-hiong1!”"
        ],
        [
          "To7離別眾朋友。",
          "To7 li7-piat8 tsiong3 ping5-iu2."
        ],
        [
          "幾個月了後，tsit4座山林火燒山，",
          "Kui2 ko3 gueh8 liau2-au7, tsit4 tso7 suann1-na5 hue2-sio1-suann1,"
        ],
        [
          "炎kong3-kong3 e5大火延燒歸個森林，",
          "Iam7-kong3-kong3 e5 tua7 hue2 ian5-sio1 kui1-e5 som1-lim5,"
        ],
        [
          "動物、鳥隻逃e5逃、走e5走，四散逃亡。",
          "Tong7-but8, tsiau2-tsiah4 to5--e5 to5, tsau2--e5 tsau2, si3-suann3 to5-bong5."
        ],
        [
          "鸚哥看著tsit4款悽慘e5情形，",
          "Ing1-ko1 khuann3 tioh8 tsit4 khuan2 tshi1-tsham2 e5 tsing5-hing5,"
        ],
        [
          "To7趕緊ka7身軀栽落水底，",
          "To7 kuann2-kin2 ka7 sing1-khu1 tsai1 loh8 tsui2-te2,"
        ],
        [
          "Beh4 ka7鳥毛浸hoo7 tam5，",
          "Beh4 ka7 tsiau2-moo1 tsim3 hoo7 tam5,"
        ],
        [
          "Koh4飛去大火面頂滴水來拍火救兄弟。",
          "Koh4 pue1 khi3 tua7 hue2 bin7-ting2 tih4-tsui2 lai5 phah4-hue2 kiu3 hiann1-ti7."
        ],
        [
          "To7按呢，來來去去，數十tsua7。",
          "To7 an2-ne1, lai5-lai5-khi3-khi3, soo3-tsap8 tsua7."
        ],
        [
          "天神看著to7問伊：",
          "Thian1-sin5 khuann3 tioh8 to7 mng7 i1:"
        ],
        [
          "鸚哥啊！你真實有憨，",
          "Ing1-ko1 a! li2 tsin1-sit8 u7 gong7,"
        ],
        [
          "千里大片e5火燒山，",
          "Tshian1-li2 tua7 phian3 e5 hue2-sio1-suann1,"
        ],
        [
          "憑你微身幾滴水，是無效e5！",
          "Ping5 li2 bi5 sin1 kui2 tih4 tsui2, si7 bo5-hau7 e5!"
        ],
        [
          "鸚哥回天神講：我ma7知影我e5能力有限。",
          "Ing1-ko1 hue5 thian1-sin5 kong2: gua2 ma7 tsai1-iann2 gua2 e5 ling5-lik8 iu2-han7."
        ],
        [
          "我曾經是tsit4座山林e5貴客，",
          "Gua2 tsan5-king1 si7 tsit4 tso7 suann1-na5 e5 kui3-kheh4,"
        ],
        [
          "山內e5朋友對我hiah4-ni3-a1仁慈、和善，",
          "Suann1-lai7 e5 ping5-iu2 tui3 gua2 hiah4-ni3-a1 jin5-tsu5, ho5-sian7,"
        ],
        [
          "親像兄弟。Tsit4-ma2發生tsit4種災難，",
          "Tshin1-tshiunn7 hiann1-ti7. Tsit4-ma2 huat4-sing1 tsit4 tsiong3 tsai1-lan7,"
        ],
        [
          "我敢講旁觀見死不救？」",
          "Gua2 kam2 kong2 pong5-kuan1 kian3-su2-put4-kiu3?"
        ],
        [
          "天神hoo7伊e5真心真意感動著，",
          "Thian1-sin5 hoo7 i1 e5 tsin1-sim1 tsin1-i3 kam2-tong7--tioh8,"
        ],
        [
          "隨手拽一下，to7降大雨ka7大火潑hua1去！",
          "Sui5-tshiu2 iat8 tsit8-e7, to7 kang3 tua7 hoo7 ka7 tua7 hue2 phuah4 hua1--khi3!"
        ]
      ],
      "篇名": "第六課、鸚哥救火"
    },
    {
      "段": [
        [
          "Tu1-tu1 tshiang3-tshiang3,",
          "Tu1-tu1 tshiang3-tshiang3,"
        ],
        [
          "火車beh4起行。",
          "Hue2-tshia1 beh4 khi2-kiann5."
        ],
        [
          "二結、三義、四城",
          "Ji7-kiat4, sam1-gi7, su3-siann5"
        ],
        [
          "五堵、七堵、八堵",
          "Goo7-too2, tshit4-too2, peh4-too2"
        ],
        [
          "三貂嶺、六塊厝、九曲堂",
          "Sam1-tiau1-nia2, lak8-te3-tshu3, kiu2-khiok4-tong5"
        ],
        [
          "到十分，攏四通八達。",
          "Kau3 tsap8-hun1, long2 su3-thong1-pat4-tat8."
        ],
        [
          "Tu1-tu1 tshiang3-tshiang3,",
          "Tu1-tu1 tshiang3-tshiang3,"
        ],
        [
          "火車搖來搖去，",
          "Hue2-tshia1 io5 lai5 io5 khi3,"
        ],
        [
          "Tu1-tu1 tshiang3-tshiang3 tu1",
          "Tu1-tu1 tshiang3-tshiang3 tu1,"
        ]
      ],
      "篇名": "延伸教材：火車搖來搖去"
    }
  ]
}
