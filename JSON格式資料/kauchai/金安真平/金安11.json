{
  "出版年": "2007",
  "出版者": "真平企業有限公司",
  "年級別": "六上",
  "文類": "教材",
  "書名": "台語讀本11",
  "書寫系統": "漢字",
  "資料": [
    {
      "段": [
        [
          "阿宗，阿宗，定定出國去觀光；去日本，食壽司，去泰國，看廟寺，去美國，踅夏威夷，去義大利，食炒麵，去澳洲，擠羊奶，去紐西蘭，看牧草青青青，一大片，到天邊。",
          "A1-tsong1, a1-tsong1, tiann7-tiann7 tshut4-kok4 khi3 kuan1-kong1, khi3 jit8-pun2 tsiah8 suh4-sih4, khi3 thai3-kok4, khuann3 bio7-si7, khi3 bi2-kok4, seh8 ha7-ua1-i5, khi3 i3-tai7-li7, tsiah8 tsha2 mi7, khi3 o3-tsiu1 tsik4 iunn5 ni1, khi3 niu2-se1-lan5, khuann3 bok8-tshau2 tshinn1-tshinn1-tshinn1, tsit8-tua7-phian3, kau3 thinn1-pinn1."
        ]
      ],
      "篇名": "第一課出國去觀光"
    },
    {
      "段": [
        [
          "十月三十一是美國的囡仔節，彼暝囡仔逐个耍真心適，Halloween是這日的英語名，家家戶戶準備一堆糖仔餅，擱共一粒金瓜囥佇門口埕，天一下暗，囡仔就緊欲出去耍，帽仔戴尖尖，衫仔穿長長，提一个大袋仔，沿戶去叩門，人若開門，就喝講trick  or  treat！「糖仔緊提來！無就欲共你創治！」厝內的人趕緊捧出糖仔餅，囡仔提了歡歡喜喜離開遐，然後擱再行去別間的門跤口，等到厝邊頭尾攏總行透透，囡仔才會甘願講伊耍有夠，轉來厝裡拍開袋仔的物件，算看攏總分著偌濟糖仔餅，驗看這擺到底我有收著啥，這日就是一年一擺的囡仔節，囡仔感覺真歡喜擱真特別。",
          "Tsap3-gueh8 sann1-tsap8-it4 si7 bi2-kok4 e5 gin2-a2-tsiat4, hit4 me5 gin2-a2 tak8-e5 sng2 kah4 tsin1 sim1-sik4, Halloween si7 tsit4 jit8 e5 ing1-gi2 mia5, ke1-ke1-hoo7-hoo7 tsun2-pi7 tsit8 tui1 thng5-a2-piann2, koh4 ka7 tsit8 liap8 kim1-kue1 khng3 ti7 mng5-khau2-tiann5, thinn1 tsit8-e7 am3, gin2-a2 to7 kin2 beh4 tshut4 khi3 sng2, bo7-a2 ti3 tsiam1-tsiam1, sann1-a2 tshing7 tng5-tng5 theh8 tsit8 e5 tua7 te7- a2, ian5-hoo7 khi3 khok8 mng5 , lang5 na7 khui1 mng5, in1 to7 huah4 kong2 trick-or-treat! ”thng5-a2 kin2 theh8--lai5! bo5 to7 beh4 ka7 li2 tshong3-ti7! ”tshu3-lai7 e5 lang5 kuann2-kin2 phang5 tshut4 thng5-a2-piann2, gin2-a2 theh8 liau2 huann1-huann1-hi2-hi2 li7-khui1 hia1, jian5-au7 koh4-tsai3 kiann5 khi3 pat8-king1 e5 mng5-kha1-khau2, tan2 kau3 tshu3-pinn1-thau5-bue2 long2-tsong2 kiann5 thau3-thau3, gin2-a2 tsiah4 e7 kam1-guan7 kong2 i1 sng2 u7-kau3, tng2 lai5 tshu3--lin phah4 khui1 te7-a2 e5 mih8-kiann7, sng3 khuann3 long2-tsong2 pun1 tioh8 lua7 tse7 thng5-a2-piann2, tsit4 jit8 to7-si7 tsit8 ni5 tsit8 pai2 e5 gin2-a2-tsiat4, gin2-a2 kam2-kak4 tsin1 huann1-hi2 koh4 tsin1 tik8-piat8."
        ]
      ],
      "篇名": "第二課美國囡仔節"
    },
    {
      "段": [
        [
          "世間的冊，真奇巧，故事冊誠趣味，台語冊學問飽，數學、自然足心適！歌仔冊教咱唱歌，抑若字典逐項捌，伊的世界確實大。擱有歷史、地理冊，伊的天地實在闊，[毛^火]咱遊山玩水，盤山擱過嶺。你講世間的冊百百樣，敢毋是足奇巧？",
          "Se3-kan1 e5 tsheh4, tsin1 ki5-kha2, koo3-su7-tsheh4 tsiann5 tshu3-bi7, tai5-gi2-tsheh4 hak8-bun7 pa2, soo3-hak8, tsu7-jian5 tsiok4 sim1-sik4! kua1-a2-tsheh4 ka3 lan2 tshiunn3-kua1, iah4 na7 ji7-tian2 tak8-hang7 bat4, i1 e5 se3-kai3 khak4-sit8 tua7. koh4 u7 lik8-su2, te7-li2 tsheh4, i1 e5 thian1-te7 sit8-tsai7 khuah4, tshua7 lan2 iu5-san1-uan2-sui2, puann5-suann1, koh4 kue3-nia2. li2 kong2 se3-kan1 e5 tsheh4 pah4-pah4 iunn7, kam2 m7 si7 tsiok4 ki5-kha2?"
        ]
      ],
      "篇名": "第三課世間的冊"
    },
    {
      "段": [
        [
          "咱攏是台灣人，族群真濟款，文化誠多元。咱攏是台灣人，高山、平埔是遠親，河佬、客家蹛鬥陣，芋仔、蕃薯一家親，台灣是咱的根。咱攏是台灣人，賽夏族矮靈祭誠出名，泰雅族拍獵、織布好名聲。達悟族坐枋仔船掠飛烏，大風大湧攏毋驚。布農族八部合音上好聽，拍獵高手排頭名。阿美族種作、掠魚人勇健，豐年祭青菜大餐請恁食。河洛、客家肯拍拚，芋仔、蕃薯共心向前行，創造台灣好名聲。",
          "Lan2 long2 si7 tai5-uan5-lang5, tsok8-kun5 tsin1 tse7 khuan2, bun5-hua3 tsiann5 to1-guan5.lan2 long2 si7 tai5-uan5-lang5, ko1-suann1, penn5-poo1 si7 uan2-tshin1, ho7-lo2,kheh4-ka1 tua3 tau3-tin7, oo7-a2, han1-tsi5 tsit8 ke1 tshin1, tai5-uan5 si7 lan2 e5 kin1. lan2 long2 si7 tai5-uan5-lang5, sai-siat-tsok8 e2-ling5-tse3 tsiann5 tshut4-mia5, tai-ian-tsok8 phah4-lah8, tsit4 poo3 ho2 mia5-siann1. ta-u-zok8 tse7 pang1-a2-tsun5 liah8 pue1-oo1, tua7 hong1 tua7 ing2 long2 m7 kiann1. bu-nu-tsok8 pat4-poo7 hap8-im1 siong7 ho2-thiann1, phah4-lah8 ko1-tshiu2 pai5 thau5-mia5. a-mi-tsok8 tsing3-tsoh4, liah8 hi5 lang5 iong2-kiann7, hong1-ni5-tse3 tshenn1-tshai3 tua7-tshan1 tshiann2 lin2 tsiah8. ho7-lo2, kheh4-ka1 khing2 phah4-piann3, oo7-a2, han1-tsi5 kang7-sim1 hiong3 tsian5 kiann5, tshong3-tso7 tai5-uan5 ho2 mia5-siann1."
        ]
      ],
      "篇名": "第四課咱攏是台灣人"
    },
    {
      "段": [
        [
          "不管佇草地的暗暝，不管佇城市的日時，愛就真實叫出我的名，叫做台灣，不管佇下港出世，不管佇北部大漢，愛就勇敢叫出我的名，叫做台灣，揭起玉山的肩胛，泅過海洋的胸坎，踢開擋路的石頭，拍開百年的鎖鏈，大聲叫出我的名台灣，大聲叫出我的名台灣。",
          "Put4-kuan2 ti7 tshau2-te7 e5 am3-mi5, put4-kuan2 ti7 siann5-tshi7 e5 jit8--si5, ai3 to7 tsin1-sit8 kio3 tshut4 gua2 e5 mia5, kio3-tso3 tai5-uan5, put4-kuan2 ti7 e7-kang2 tshut4-si3, put4-kuan2 ti7 pak4-poo7 tua7-han3, ai3 to7 iong2-kam2 kio3 tshut4 gua2 e5 mia5, kio3-tso3 tai5-uan5, giah8 khi2 giok8-san1 e5 king1-kah4, siu5 kue3 hai2-iunn5 e5 hing1-kham2, that4 khui1 tong3-loo7 e5 tsioh8-thau5, phah4 khui1 pah4 ni5 e5 so2-lian7, tua7-siann1 kio3 tshut4 gua2 e5 mia5 tai5-uan5, tua7-siann1 kio3 tshut4 gua2 e5 mia5 tai5-uan5."
        ]
      ],
      "篇名": "第五課叫出我的名台灣"
    }
  ]
}
