{
  "出版年": "2002",
  "出版者": "光復書局",
  "年級別": "四上",
  "文類": "教材",
  "書名": "台灣閩南語課本第七冊",
  "書寫系統": "漢字",
  "資料": [
    {
      "段": [
        [
          "阿水伯仔个果子店，賣足濟種果子，排佇上邊仔彼種果子，號做「王梨」。王梨看起來[禾+黑][禾+黑]。摸起來鑿鑿。幼皮个蓮霧驚伊个刺，看著伊就覕起來。高貴个櫻桃嫌伊粗俗，看伊起。王梨嘛感覺家己足無路用。",
          "A1-tsui2-peh4--a2 e5 ke2-tsi2 tiam3, be7 tsiok4 tse7 tsiong2 kue2-tsi2, pai5 ti7 siong7 pinn1-a2 hit4 tsiong2 kue2-tsi2, ho7-tso3 'ong5-lai5' . ong5-lai5 khuann3--khi2-lai5 bai2-bai2 . bong1--khi2-lai5 tshak8-tshak8. iu3-phue5 e5 lian2-bu7 kiann1 i1 e5 tshi3, khuann3 tioh8 i1 tio7 bih4--khi2-lai5. ko1-kui3 e5 ing-tho5 hiam5 i1 tshoo1-siok8, khuann3 i1 be7 khi2. ong5-lai5 ma7 kam2-kak4 ka1-ti7 tsiok4 bo5-loo7-ing7."
        ],
        [
          "有一暝，一隻果子猫走入來，逐家驚吱吱叫，毋知欲走去陀位覕。",
          "U7 tsit8 me5, tsit8 tsiah4 kue2-tsi2-ba5 tsau2--jip8-lai5, tak8-ke1 kiann1 kah4 ki1-ki1-kio3, m7 tsai1 beh4 tsau2 khi3 to2-ui7 bih4."
        ],
        [
          "這个時陣， 王梨大聲講：「逐家免驚，有我佇遮！」果子猫聽著，講：「哼！你是啥物人，敢講這款話！嘿嘿嘿！今仔日予你知影我个厲害！」。果子猫開喙對王梨共伊咬落去！",
          "Tsit4 e5 si5-tsun7, ong5-lai5 tua7-siann1 kong2: 'tak8-ke1 bian2 kiann1, u7 gua2 ti7 tsia1! ' kue2-tsi2-ba5 thiann1--tioh8, kong2: 'hngh8! li2 si7 siann2-mih8 lang5, kann2 kong2 tsit4 khuan2 ue7! heh4 heh4 heh4! Kin1-a2-jit8 hoo7 li2 tsai1-iann2 gua2 e5 li7-hai7! ' . kue2-tsi2-ba5 khui1-tshui3 tui3 ong5-lai5 ka7 i1 ka7--loh8-khi3!"
        ],
        [
          "「哎喲！足痛个！」果子猫个喙舌去予王梨个刺割著，破幾若空，沿路哀，沿路走，走出去矣！",
          "'Ai1-ioh4! Tsiok4 thiann3 e5! ' kue2-tsi2-ba5 e5 tshui3-tsih8 khi3 hoo7 ong5-lai5 e5 tshi3 kuah4--tioh8, phua3 kui2-na7 khang1, ian5-loo7 ai1, ian5-loo7 tsau2, tsau2--tshut4-khi3 a!"
        ],
        [
          "落尾，所有个果子，逐家攏偎來共王梨唚一下，講：「多謝喔！」。你是阮个大英雄！」",
          "Loh8-bue2, soo2-u7 e5 kue2-tsi2, tak8-ke1 long2 ua2 lai5 ka7 ong5-lai5 tsim1 tsit8-e7, kong2: 'to1-sia7 oo3! ' . li2 si7 guan2 e5 tua7 ing1-hiong5! '"
        ]
      ],
      "篇名": "第一課　王梨大俠"
    },
    {
      "段": [
        [
          "動物國舉辦選美大會，每一種動物攏派代表去參加。雞僆仔个雞髻紅紅紅，目睭光光光，講話真文理，行路足淑女，所有个雞仔就派伊去參加。",
          "Tong7-but8 kok4 ku2-pan7 suan2-bi2 tai7-hue7, mui2 tsit8 tsiong2 tong7-but8 long2 phai3 tai7-piau2 khi3 tsham1-ka1. ke1-nua7-a2 e5 ke1-kue3 ang5-ang5-ang5, bak8-tsiu1 kng1-kng1-kng1, kong2-ue7 tsin1 bun5-li2, kiann5-loo7 tsiok4 siok4-lu2, soo2-u7 e5 ke1-a2 tio7 phai3 i1 khi3 tsham1-ka1."
        ],
        [
          "預賽个時，百分之四十个評選委員選雞僆仔做第一名。雞僆仔想欲得著擱較好个成績，伊請鵁鴒去問另外个委員，問是按怎無投票予伊。",
          "U7-sai3 e5 si5, pah4 hun1 tsi1 si3-tsap8 e5 phing5-suan2 ui2-uan5 suan2 ke1-nua7-a2 tso3 te7-it4 mia5. ke1-nua7-a2 siunn7 beh4 tit4 tioh8 koh4-khah4 ho2 e5 sing5-tsik4, i1 tshiann2 ka1-ling7 khi3 mng7 ling7-gua7 e5 ui2-uan5, mng7 in1 si7 an2-tsuann2 bo5 tau5-phio3 hoo7 i1."
        ],
        [
          "羊仔講：「伊無角，無媠。」」",
          "Iunn5-a2 kong2: 'i1 bo5 kak4, bo5 sui2."
        ],
        [
          "水牛講：「伊个跤爪分三叉，足[禾+黑]个。」",
          "Tsui2-gu5 kong2: 'i1 e5 kha1-jiau2 hun1 sann1-tshe1, tsiok4 bai2 e5."
        ],
        [
          "豬仔講：「伊个尾仔傷濟毛，我毋選伊。」",
          "Ti1-a2 kong2: 'i1 e5 bue2--a2 siunn tse7 mng5, gua2 m7 suan2 i1."
        ],
        [
          "鹿仔講：「伊行路傷慢，頇顢。」",
          "Lok8-a2 kong2: 'i1 kiann5-loo7 siunn1 ban7, han1-ban7."
        ],
        [
          "鴨仔講：「伊曉唱歌，無[敖^力]。」",
          "Ah4-a2 kong2: 'i1 be7-hiau2 tshiunn3-kua1, bo5 gau5 ."
        ],
        [
          "決賽个時，逐家看著雞僆仔个打扮：雞髻鉸做兩枝角，跤指頭仔賰兩叉，尾仔干但一枝毛，行路用走个，唱歌鴨雄仔聲。逐家攏喝講：「哎喲，哪會按呢？」",
          "Kuat4-sai3 e5 si5, tak8-ke1 khuann3 tioh8 ke1-nua7-a2 e5 tann2-pan7: ke1-kue3 ka1 tso3 nng7 ki1 kak4, kha1 tsng2-thau5-a2 tshun nng7 tshe1, bue2--a2 kan1-na7 tsit8 ki1 mng5, kiann5-loo7 iong7 tsau2 e5, tshiunn3-kua1 ah4-hing5-a2 siann1. tak8-ke1 long2 huah4 kong2: 'ai1-ioh4, na2-e7 an2-ne1?"
        ],
        [
          "決賽个結果，請你想看覓：雞僆仔會得著幾票？",
          "Kuat-sai3 e5 kiat4-ko2, tshiann2 li2 siunn7-khuann3-mai7 : ke1-nua7-a2 e7 tit4 tioh8 kui2 phio3?"
        ],
        [
          "答案是：無半票。",
          "Tap4-an3 si7: bo5 puann3-phio3."
        ]
      ],
      "篇名": "第二課  啥物人會投票予伊"
    },
    {
      "段": [
        [
          "有一日，厝內个氣氛有一寡仔無仝款，逐个人个面攏[歹+奧]嘟嘟，講著話大細聲，敢若風颱欲來仝款。",
          "U7 tsit8 jit8, tshu3-lai7 e5 khi3-hun1 u7 tsit8-kua2-a2 bo5 kang5-khuan2, tak8 e5 lang5 e5 bin7 long2 au3-tu7-tu7, kong2 tioh8 ue7 tua7-se3-siann1, kann2-na7 hong1-thai1 beh4 lai5 kang5-khuan2."
        ],
        [
          "小弟從房間行出來，提一張學習單，講：「阿爸，請你共我鑑定看覓咧。」學習單頂面畫真濟笑面：從「文文仔笑」、「大聲笑」到「笑落下頦」。",
          "Sio2-ti7 tui3 pang5-king1 kiann5--tshut-lai5, theh8 tsit8 tiunn1 hak8-sip8-tuann1, kong2: 'a1-pah4, tshiann2 li2 ka7 gua2 kam3-ting7 khuann3-mai7 leh. ' hak8-sip8-tuann1 ting2-bin7 ue7 tsin1 tse7 tshio3-bin7: tui3 'bun5-bun5-a2 tshio3' , 'tua7-siann1 tshio3' kau3 'tshio3 kah4 lau3-e7-huai5' ."
        ],
        [
          "小弟開始練習笑，「嘻嘻嘻！」「哈哈哈！」阿爸看著小弟咧笑，嘛開始笑。阿母看著爸仔囝笑[彳+各）吱嘎叫，嘛擋牢綴笑。阿姊聽著笑聲，走來看發生啥物事志，結果伊嘛笑，而且擱笑上大聲。",
          "Sio2-ti7 khai1-si2 lian7-sip8 tshio3, 'hi1 hi1 hi1! ' 'ha1 ha1 ha1! ' a1-pah4 khuann3 tioh8 sio2-ti7 leh4 tshio3, ma7 khai1-si2 tshio3. a1-bu2 khuann3 tioh8 in1 pe7-a2-kiann2 tshio3 kah4 ki1-kah8-kio3, ma7 tong3-be7-tiau5 tue3 in1 tshio3. a1-tsi2 thiann1 tioh8 tshio3-siann1, tsau2 lai5 khuann3 huat4-sing1 siann2-mih8 tai7-tsi3, kiat4-ko2 i1 ma7 tshio3, ji5-tshiann2 koh4 tshio3 kah4 siong7 tua7-siann1."
        ],
        [
          "笑，敢若會傳染仝款，「哈哈哈哈……」規家伙仔攏笑足歡喜。",
          "Tshio3, kann2-na7 e7 thuan5-jiam2 kang5-khuan2, 'ha1 ha1 ha1 ha1 ……' kui1-ke1-hue2-a2 long2 tshio3 kah4 tsiok4 huann1-hi2."
        ],
        [
          "第二日，老師佇小弟个學習單頂面頓一个印仔，彼是一个「笑喙仔裂獅獅」个笑面。",
          "Te7-ji7 jit8, lau7-su ti7 sio2-ti7 e5 hak8-sip8-tuann1 ting2-bin7 tng3 tsit8 e5 in3-a2, he1 si7 tsit8 e5 'tshio3 kah4 tshui3-a2 lih8-sai1-sai1' e5 tshio3-bin7."
        ]
      ],
      "篇名": "第三課  有法力个學習單"
    },
    {
      "段": [
        [
          "樹林仔內，有兩隻啄樹鳥－阿樹和阿秋。本來是好朋友，為著小可仔事志咧冤家，兩个攏無愛講話，一隻飛去樹林个東爿，一隻飛去西爿。",
          "Tshiu7-na5-a2 lai7, u7 nng7 tsiah4 tok4-tshiu7-tsiau2 － a1-tshiu7 ham7 a1-tshiu. In1 pun2-lai5 si7 ho2-ping5-iu2, ui7 tioh8 sio2-khua2-a2 tai7-tsi3 leh4 uan1-ke1, nng7 e5 long2 bo5-ai3 kong2-ue7, tsit8 tsiah4 pue1 khi3 tshiu7-na5 e5 tang1-ping5, tsit8 tsiah4 pue1 khi3 sai1-ping5."
        ],
        [
          "過幾日以後，阿樹開始思念阿秋，想欲共伊會失禮。日頭欲落山个時陣，伊開始拍電報：「啄啄！啄啄啄！」意思是講：「失禮！真失禮。」",
          "Kue3 kui2 jit8 i2-au7, a1-tshiu7 khai1-si2 su-liam7 a1-tshiu1, siunn7 beh4 ka7 i1 hue7-sit4-le2. jit8-thau5 beh4 loh8-suann1 e5 si5-tsun7, i1 khai1-si2 phah4 tian7-po3: 'tok4 tok4! Tok4 tok4 tok4! ' i3-su3 si7 kong2: 'sit4-le2! Tsin1 sit4-le2. '"
        ],
        [
          "樹林仔彼爿个阿秋聽著，想講：「迒！伊猶擱咧受氣喔，擱駡我『戇呆！戇大呆！』哼！明仔載我嘛欲共伊駡轉去。」",
          "Tshiu7-na5-a2 hit4-ping5 e5 a1-tshiu1 thiann1--tioh8, siunn7 kong2: “hann3! I1 iau2-koh4 leh4 siu7-khi3 oo3, koh4 me7 gua2 `gong7-tai1! gong7-tua7-tai1!' hngh8! bin5-a2-tsai3 gua2 ma7 beh4 ka7 i1 me7--tng2-khi3.”"
        ],
        [
          "日頭已經落山，天色暗矣，阿秋就先去睏。毋過，伊規暝反來反去睏去。",
          "Jit8-thau5 i2-king1 loh8-suann1, thinn1-sik4 am3 a,a1-tshiu1 tio7 sing1 khi3 khun3. m7-ko1, i1 kui1-me5 ping2 lai5 ping2 khi3 khun3 be7 khi3."
        ]
      ],
      "篇名": "第四課  啄啄！啄啄啄！（上）"
    },
    {
      "段": [
        [
          "第二日，天欲光个時，日頭從樹頂照落來，照佇阿秋个身軀頂。",
          "Te7-ji7 jit8, thinn1 beh4 kng1 e5 si5, jit8-thau5 tui3 tshiu7-ting2 tsio3--loh8-lai5, tsio3 ti7 a1-tshiu1 e5 sin1-khu1-ting2."
        ],
        [
          "樹林彼爿，阿樹擱拍一擺電報過來：「啄啄！啄啄啄！」。阿秋聽了愈受氣，隨共伊駡轉去：「啄啄啄啄啄！」意思是講：「你才戇大呆！」",
          "Tshiu7-na5 hit4-ping5, a1-tshiu7 koh4 phah4 tsit8 pai2 tian7-po3 kue3--lai5: 'tok8 tok8! Tok8 tok8 tok8! ' . a1-tshiu thiann1 liau2 ju2 siu7-khi3, sui5 ka7 i1 me7--tng2-khi3: 'tok8 tok8 tok8 tok8 tok8! ' i3-su3 si7 kong2: 'li2 tsiah4 gong7-tua7-tai1!"
        ],
        [
          "阿樹聽著阿秋有回音，真歡喜，聽起來界成咧講：「我嘛真失禮。」阿樹趕緊咬一尾阿秋上愛食个蟲，飛去揣伊。阿秋看著阿樹即爾仔有誠意，感覺歹勢歹勢，想講：「原來我誤會伊矣！」就接受阿樹个道歉。",
          "A1-tshiu7 thiann1 tioh8 a1-tshiu u7 hue5-im1, tsin1 huann1-hi2, thiann1--khi2-lai5 kai3 sing5 leh4 kong2: 'gua2 ma7 tsin1 sit4-le2. ' a1-tshiu7 kuann2-kin2 ka7 tsit8 bue2 a1-tshiu1 siong7 ai3 tsiah8 e5 thang5, pue1 khi3 tshue7 i1. a1-tshiu1 khuann3 tioh8 a1-tshiu7 tsiah7-ni2-a2 u7 sing5-i3, kam2-kak4 phainn2-si3 phainn2-si3, siunn7 kong2: 'guan5-lai5 gua2 goo7-hue7 i1 a! ' tio7 tsiap4-siu7 a1-tshiu7 e5 to7-khiam1."
        ],
        [
          "落尾，兩个湊陣去佚陶，欲出門个時，互相予對方一个愛个鼓勵：「啄！啄！啄啄啄！啄啄啄啄！啄啄！」",
          "Loh8-bue2, in1 nng7 e5 tau3-tin7 khi3 tshit4-tho5, beh4 tshut4-mng5 e5 si5, in1 hoo7-siong1 hoo7 tui3-hong1 tsit8 e5 ai3 e5 koo2-le7: 'tok8! tok8! tok8 tok8 tok8! Tok8 tok8 tok8 tok8! tok8 tok8! '"
        ]
      ],
      "篇名": "第五課  啄啄！啄啄啄！（下）"
    },
    {
      "段": [
        [
          "窗仔外，月娘佮榕仔影探頭入來，阿玲當咧寫功課。「鈴鈴鈴！」電話喨起來矣！",
          "Thang1-a2 gua7, gueh8-niu5 kah4 tshing5-a2-iann2 tham3-thau5--jip8-lai5, a1-ling5 tng1 leh4 sia2 kong1-kho3. 'ling5 ling5 ling5! ' tian7-ue7 liang--khi2-lai5 a!"
        ],
        [
          "阿惠：「喂！我是阿惠，借問咧，阿玲有佇咧無？」",
          "A1-hui7: 'ue5! gua2 si7 a1-hui7, tsioh4-mng7 leh, a1-ling5 u7 ti7--leh bo5?"
        ],
        [
          "阿玲：「我阿玲啦！你揣我有啥物事志？」",
          "A1-ling5: 'gua2 a1-ling5 lah! li2 tshue7 gua2 u7 siann2-mih8 tai7-tsi3?"
        ],
        [
          "阿惠：「我共你講哦，我今仔日足鬱卒个？」",
          "A1-hui7: 'gua2 ka7 li2 kong2 oo9, gua2 kin1-a2-jit8 tsiok4 ut4-tsut4 e5?"
        ],
        [
          "阿玲：「按怎講？」",
          "A1-ling5: 'an2-tsuann2 kong2?"
        ],
        [
          "阿惠：「我逐日摒畚埽，干但今仔日記得，阮阿母就共我駡臭頭。」",
          "A1-hui7: 'gua2 tak8-jit8 piann3-phun2-so3, kan1-na7 kin1-a2-jit8 be7-ki3-tit4, guan2 a1-bu2 tio7 ka7 gua2 me7 kah4 tshau3-thau5."
        ],
        [
          "阿玲：「按呢喔。」",
          "A1-ling5: 'an2-ne1 oo3."
        ],
        [
          "阿惠：「擱毋爾按呢呢，阮小弟小可仔哀一聲，阮阿母就隨叫我使欺負小弟，實在有夠無公平个！」",
          "A1-hui7: 'koh4 m7-nia7 an2-ne1 neh, guan2 sio2-ti7 sio2-khua2-a2 ai1 tsit8 siann, guan2 a1-bu2 tio7 sui5 kio3 gua2 be7-sai2 khi1-hu7 sio2-ti7, sit8-tsai7 u7-kau3 bo5 kong1-penn5 e5!"
        ],
        [
          "阿玲：「阿惠，我真同情你。毋過，我嘛感覺我个生活無啥物趣味！」",
          "A1-ling5: 'a1-hui7, gua2 tsin1 tong5-tsing5 li2. m7-ko1, goa2 ma7 kam2-kak4 gua2 e5 sing1-uah8 bo5 siann2-mih8 tshu3-bi7!"
        ],
        [
          "阿惠：「敢按呢？我感覺你足幸福呢。」",
          "A1-hui7: 'kam2 an2-ne1? gua2 kam2-kak4 li2 tsiok4 hing7-hok4 neh."
        ],
        [
          "阿玲：「哪有！阮阿母攏毋予我做家事，我擱無小弟通做伴，足無聊个！咱來對換一下好無？」",
          "A1-ling5: 'na2 u7! guan2 a1-bu2 long2 m7 hoo7 gua2 tso3 ka1-su7, gua2 koh4 bo5 sio2-ti7 thang1 tso3-phuann7, tsiok4 bo5-liau5 e5! lan2 lai5 tui3-uann7 tsit8-e7 ho2--bo5?"
        ],
        [
          "阿惠：「好啊！但是……，喂！喂喂！」",
          "A1-hui7: 'ho2 a7! tan7-si7 ……, ue5! ue5-ue5!"
        ],
        [
          "電話毋知是按怎乞予斷去。窗仔外个榕仔，佇風中咧搖頭。",
          "Tian7-ue7 m7 tsai1 si7 an3-tsuann2 khit4 hoo7 tng7--khi3. thang1-a2 gua7 e5 tshing5-a2, ti7 hong1 tiong1 leh4 io5-thau5."
        ]
      ],
      "篇名": "第六課  敲電話講心事"
    },
    {
      "段": [
        [
          "阿三唱：這爿看過彼爿田，田邊菜瓜手相牽。牽牛犁田跤落坔，拍拚做穡是頭一層。",
          "A1-sam1 tshiunn3: Tsit4-ping5 khuann3 kue3 hit4-ping5 tshan5, tshan5-pinn1 tshai3-kue1 tshiu2 sio1-khan1. khan1-gu5 le5-tshan5 kha1 loh8-lam3, phah4-piann3 tso3-sit4 si7 thau5-tsit8 tsan5."
        ],
        [
          "阿香唱：這爿看過彼爿橋，橋頂唱歌是阿三哥。褒歌唱真正好，樹尾鵁鴒嘛呵咾。",
          "A1-hiong1 tshiunn3: Tsit4-ping5 khuann3 kue3 hit4-ping5 kio5, kio5-ting2 tshiunn3-kua1 si7 a1-sam1-ko1. po1-kua1 tshiunn3 kah4 tsin1-tsiann3 ho2, tshiu7-bue2 ka1-ling7 ma7 o1-lo2."
        ],
        [
          "阿三唱：這爿看過彼爿溪，溪埔清芳是蝶仔花。",
          "A1-sam1 tshiunn3: Tsit4-ping5 khuann3 kue3 hit4-ping5 khe1, khe1-poo1 tshing1-phang1 si7 iah8-a2-hue1."
        ],
        [
          "阿香唱：蝶仔無伴通講話，規日飛懸擱飛低。",
          "A1-hiong1 tshiunn3: iah8-a2 bo5-phuann7 thang1 kong2-ue7, kui1-jit8 pue1 kuan5 koh4 pue1 ke7."
        ],
        [
          "阿三、阿香合唱：這爿看過彼爿山，山頂歌聲透心肝。山跤水牛[足+昷]田岸，請恁白鴒鷥來做伴。",
          "A1-sam1, A1-hiong1 hap8-tshiunn3: Tsit4-ping5 khuann3 kue3 hit4-ping5 suann1, suann1-ting2 kua1-siann1 thau3 sim1-kuann1. suann1-kha1 tsui2-gu5 un1 tshan5-huann7, tshiann2 lin2 peh8-ling5-si1 lai5 tso3-phuann7."
        ]
      ],
      "篇名": "第七課  大自然褒歌"
    }
  ]
}
