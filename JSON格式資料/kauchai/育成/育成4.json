{
  "出版年": "2003",
  "出版者": "育成書局",
  "年級別": "二下",
  "文類": "教材",
  "書名": "台灣閩南語讀本第四冊",
  "書寫系統": "漢字",
  "資料": [
    {
      "段": [
        [
          "春天欲開展覽會，花蕊草仔來湊畫。有紅有青，有黃有白，春天个色緻真正濟。春天欲開音樂會，風伯仔嘛來歕鼓吹。溪水唱歌，鳥仔來綴，好聽个歌聲無地揣。春天欲開運動會，風吹白雲來比懸低。懸懸低低隨伊飛，優美个姿勢無人會。",
          "tshun-thinn beh khui tian2-lam2 ue7, hue-lui2 tshau2-a2 lai5 tau3-ue7. u7 ang5 u7 tshenn, u7 ng5 u7 peh8, tshun-thinn e5 sik-ti7 tsin-tsiann3 tse7. tshun-thinn beh khui im-gak8-hue7, hong peh-a2 ma7 lai5 pun5-koo2-tshue. khe-tsui2 tshiunn3-kua, tsiau2-a2 lai5 tue3, ho2-thiann e5 kua-siann bo5 te7 tshue7. tshun-thinn beh khui un7-tong7-hue7, hong-tshue peh8-hun5 lai5 pi2 kuan5-ke7. kuan5-kuan5 ke7-ke7 sui5 i pue, iu-bi2 e5 tsu-se3 bo5 lang5 e7."
        ]
      ],
      "篇名": "第一課  春天欲開展覽會"
    },
    {
      "段": [
        [
          "幾日前，阿才摔斷跤骨，醫生叫伊愛倒佇眠床歇睏。伊心內真著急，想講：「我愛倒若久呢？」",
          "kui2 jit8 tsing5, a-tsai5 siak tng7 kha-kut, i-sing kio3 i ai3 to2 ti7 bin5-tshng5 hioh-khun3. i sim-lai7 tsin tioh8-kip, siunn7-kong2:「gua2 ai3 to2 jua7 ku2 ne?」"
        ],
        [
          "三月是春天，窗仔外，天赫爾仔青，阿才想著後禮拜全班欲去旅行，目屎就輾落來。",
          "sann--geh8 si7 tshun-thinn, thang-a2 gua7, thinn hiah-nih-a2 tshenn, a-tsai5 siunn7 tioh8 au7 le2-pai3 tsuan5 pan beh khi3 lu2-hing5, bak8-sai2 tio7 lin3--loh8-lai5."
        ],
        [
          "「叮咚！叮咚！」阿母去開門，原來是蹛佇附近个同學來看阿才。",
          "「ting-tong ! ting-tong !」 a-bu2 khi3 khui-mng5, guan5-lai5 si7 tua3 ti7 hu7-kin7 e5 tong5-oh8 lai5 khuann3 a-tsai5."
        ],
        [
          "阿芳手提兩蕊斑芝花，講：「遮个花送你。阮阿母講，斑芝花若開，春天就到矣。」",
          "a-hong tshiu2 theh8 nng7 lui2 pan-tsi-hue, kong2: 「tsia-e5 hue sang3 li2. guan2 a-bu2 kong2, pan-tsi-hue na7 khui, tshun-thinn tio7 kau3--a.」"
        ],
        [
          "阿文帶一隻風吹來送伊，講：「阿才，等你个跤好，咱做伙去放風吹，否？」",
          "a-bun5 tua3 tsit8 tsiah hong-tshue lai5 sang3--i, kong2: 「a-tsai5, tan2 li2 e5 kha ho2 , lan2 tso3-hue2 khi3 pang3-hong-tshue, honn?」"
        ],
        [
          "阿才看著斑芝花和風吹，心內真歡喜。春天个風從窗仔外吹入來，伊个喙角嘛有春天个笑容。",
          "a-tsai5 khuann3 tioh8 pan-tsi-hue ham7 hong-tshue, sim-lai7 tsin huann-hi2. tshun-thinn e5 hong tui3 thang-a2 gua7 tshue--jip8-lai5, i e5 tshui3-kak ma7 u7 tshun-thinn e5 tshio3-iong5."
        ]
      ],
      "篇名": "第二課  窗仔內个春天"
    },
    {
      "段": [
        [
          "明仔載就是阿母个生日，我想欲送禮物予伊。我問伊講：「阿母，你愛啥物禮物？」阿母講：「我這嘛咧無閒，等一下才講。」",
          "bin5-a2-tsai3 tio7 si7 a-bu2 e5 senn-jit8, gua2 siunn7 beh sang3 le2-but8 hoo7--i. gua2 mng7 i kong2:「a-bu2, li2 ai3 sia2-mih8 le2-but8 ?」a-bu2 kong2:「gua2 tsit ma7 leh bo5-ing5, tan2--tsit8-e7 tsiah kang2.」"
        ],
        [
          "等規晡，阿母擱猶未共我講，我就共伊綴牢牢，沿路問，沿路共伊湊做事志。阿母若收衫，我就湊摺；阿母若煮飯，我就排碗箸。",
          "tan2 kui-poo, a-bu2 koh iau2-bue7 ka7 gua2 kong2, gua2 tio7 ka7 i tue3-tiau5-tiau5, ian5-loo7 mng7, ian5-loo7 ka7 i tau3 tso3 tai7-tsi3 . a-bu2 na7 siu sann, gua2 tio7 tau3 tsih; a-bu2 na7 tsu2-png7, gua2 tio7 pai5 uann2-ti7."
        ],
        [
          "欲睏个時，我擱共阿母問一擺：「阿母，你敢想著矣，你欲愛啥物禮物？」阿母講：「乖囡仔，你共阿母湊做即濟事志，就是上好个禮物矣。」",
          "beh khun3 e5 si5, gua2 kok ka7 a-bu2 mng7 tsit8 pai2:「a-bu2, li2 kam2 siunn7--tioh8-a, li2 beh ai3 sia2-mih8 le2-but8?」a-bu2 kong2:「kuai gin2-a2, li2 ka7 a-bu2 tau3 tso3 tsiah tse7 tai7-tsi3, tio7-si7 siong7 ho2 e5 le2-but8--a.」"
        ]
      ],
      "篇名": "第三課  上好个禮物"
    },
    {
      "段": [
        [
          "禮拜日，阿公[毛^火]我去菜市仔買菜。行到菜市仔口，遇著真濟厝邊，逐家就相借問，講：「恁亦來買菜喔！」",
          "le2-pai3-jit8, a-kong tshua7 gua2 khi3 tshai3-tshi7-a2 be2 tshai3. kiann5 kau3 tshai3-tshi7-a2-khau2, gu7 tioh8 tsin tse7 tshu3-pinn, tak8-ke tio7 sio-tsioh-mng7, kong2:「lin2 iah8 lai5 be2 tshai3--oo!」"
        ],
        [
          "菜市仔內，人[甲+夾]過來[甲+夾]過去，真鬧熱！擱有賣物个大聲咧喝：「來！來！來！上鮮个佇遮，俗俗仔賣啦！」",
          "tshai3-tshi7-a2 lai7, lang5 kheh kue3 lai5 kheh kue3 khi3, tsin lau7-jiat8! Koh u7 be7 mih8 e5 tua7-siann leh huah: 「lai5! lai5! lai5! siong7 tshinn--e5 ti7 tsia, siok8-siok8-a2 be7--la!」"
        ],
        [
          "阿公[毛^火]我若行若看，若看若買，魚仔買了買豬肉，豬肉買了買青菜，買菜籃仔重墤墤。",
          "a-kong tshua7 gua2 na2 kiann5 na2 khuann3, na2 khuann3 na2 be2, hi5-a2 be2 liau2 be2 ti-bah, ti-bah be2 liau2 be2 tshinn-tshai3, be2 kah tshai3-na5-a2 tang7-khuainn5-khuainn5."
        ],
        [
          "我共阿公講：「阿公，你个手會痠？我共你湊摜。」阿公笑笑仔講：「你真正是我个乖孫。」",
          "gua2 ka7 a-kong kong2:「a-kong, li2 e5 tshiu2 e7 sng be7? gua2 ka7 li2 tau3 kuann7.」a-kong tshio3-tshio3-a2 kong2:「li2 tsin-tsiann3 si7 gua2 e5 kuai sun.」"
        ]
      ],
      "篇名": "第四課  和阿公去買菜"
    },
    {
      "段": [
        [
          "羊仔和兔仔蹛相隔壁。有一日，羊仔請兔仔去兜食飯。",
          "iunn5-a2 ham7 thoo3-a2 tua3 sio keh-piah. u7 tsit8 jit8, iunn5-a2 tshiann2 thoo3-a2 khi3 in tau tsiah8-png7."
        ],
        [
          "兔仔來到羊仔兜，行入飯廳，看著規桌頂菜，攏是羊仔家己愛食个青草，就共羊仔問講：「請問你敢有紅菜頭汁？」羊仔講：「歹勢，阮兜干但有青草茶爾。」最後，兔仔枵腹肚轉去矣。",
          "thoo3-a2 lai5-kau3 iunn5-a2 in tau, kiann5 jip8 png7-thiann, khuann3 tioh8 kui toh-ting2 tshai3, long2 si7 iunn5-a2 ka-ti7 ai3 tsiah8 e5 tshenn-tshau2, tio7 ka7 iunn5-a2 mng7 kong2:「tshiann2-mng7 li2 kam2 u7 ang5-tshai3-thau5-tsiap?」iunn5-a2 kong2:「phainn2-se3, gun2 tau kan-na7 u7 tshenn-tshau2-te5 nia5.」tsue3-au7, thoo3-a2 iau pak-too2 tng2--khi3 a."
        ],
        [
          "過無若久，換兔仔請羊仔食飯。兔仔準備規桌頂个腥臊，羊仔看看咧，真失望，就共兔仔講：「你个菜哪會攏是紅菜頭？」兔仔講：「我感覺紅菜頭足好食啊，你哪會無愛食？」",
          "kue3 bo5 jua7 ku2, uann7 thoo3-a2 tshiann2 iunn5-a2 tsiah8-png7. thoo3-a2 tsun2-pi7 kui toh-ting2 e5 tshenn-tshau, iunn5-a2 khuann3-khuann3 leh, tsin sit-bong7, tio7 ka7 thoo3-a2 kong2: 「li2 e5 tshai3 na2 e7 lang2 si7 ang5-tshai3-thau5?」 thoo3-a2 kong2:「gua2 kam2-kak ang5-tshai3-thau5 tsiok ho2-tsiah8--a2, li2 na2 e7 bo5-ai3 tsiah8? 」"
        ]
      ],
      "篇名": "第五課  紅菜頭和青草茶"
    },
    {
      "段": [
        [
          "我蹛个彼條巷仔，逐戶攏有一个竹籬仔。竹籬仔頂，茄仔色个鼓吹花開滿滿是。",
          "gua2 tua3 e5 hit tiau5 hang7-a2, tak8-hoo7 long2 u7 tsit8 e5 tik-li5-a2. tik-li5-a2 ting2, kio5-a2-sik e5 koo2-tshue-hue khui kah mua2-mua2-si7."
        ],
        [
          "巷仔內，厝邊頭尾，逐家攏熟似。隔壁个阿春姆仔真[敖^力]煮食，定定煮伊个手路菜請阮食。清水伯仔真搰力，逐日透早就出來掃街仔路。逐家互相照顧，互相幫忙，真正是好厝邊。",
          "hang7-a2-lai7, tshu3-pinn-thau5-bue2, tak8-ke long2 sik8-sai7. keh-piah e5 a-tshun m2--a2 tsin gau5 tsu2-tsiah8, tiann7-tiann7 tsu2 i e5 tshiu2-loo7-tshai3 tshiann2 gun2 tsiah8 .tshing-tsui2 peh--a2 tsin kut-lat8, tak8-jit8 thau3-tsa2 tio7 tshut lai5 sau3 ke-a2-loo7. tak8-ke hoo7-siong tsiau3-koo3, hoo7-siong pang-bang5, tsin tsiann3 si7 ho2 tshu3-pinn."
        ],
        [
          "我蹛个彼條巷仔，家家戶戶个竹籬仔頂，鼓吹花開滿滿是，從巷仔頭到巷仔尾，共阮个感情，牽牽做一伙。",
          "gua2 tua3 e5 hit tiau5 hang7-a2, ke-ke-hoo7-hoo7 e5 tik-li5-a2 ting2, koo2-tshue-hue khui kah mua2-mua2-si7, tui3 hang7-a2-thau5 kau3 hang7-a2-bue2, ka7 guan2 e5 kam2-tsing5, khan khan tso3 tsit8 hue2."
        ]
      ],
      "篇名": "第六課  鼓吹花  好厝邊"
    }
  ]
}
