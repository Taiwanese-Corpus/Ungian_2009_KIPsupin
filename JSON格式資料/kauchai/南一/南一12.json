{
  "出版年": "2008",
  "出版者": "南一出版社",
  "年級別": "六下",
  "文類": "教材",
  "書名": "閩南語12",
  "書寫系統": "漢字",
  "資料": [
    {
      "段": [
        [
          "臺灣親像一隻船",
          "Tai5-uan5 tshin1-tshiunn7 tsit8 tsiah4 tsun5"
        ],
        [
          "停佇太平洋",
          "thing5 ti7 thai3-ping5-iunn5"
        ],
        [
          "有時受雨來沃",
          "u7-si5 siu7 hoo7 lai5 ak4"
        ],
        [
          "有時受風來刮",
          "u7-si5 siu7 hong1 lai5 kuah4"
        ],
        [
          "有時受海湧來潑",
          "u7-si5siu7 hai2-ing2 lai5 phuah4"
        ],
        [
          "臺灣猶原堅定徛佇遮",
          "tai5-uan5 iu5-guan5 kian1-ting7 khia7 ti7 tsia1"
        ],
        [
          "臺灣親像一條番薯",
          "tai5-uan5 tshin1-tshiunn7 tsit8 tiau5 han1-tsi5"
        ],
        [
          "徛佇太平洋",
          "khia7 ti7 thai3-ping5-iunn5"
        ],
        [
          "不驚炎日曝",
          "m7kiann1 iam7-jit8 phak8"
        ],
        [
          "不驚海水浸",
          "m7kiann1 hai2-tsui2 tsim3"
        ],
        [
          "不驚落塗爛",
          "m7kiann1 loh8-thoo5 nua7"
        ],
        [
          "囝孫猶原代代湠",
          "kiann2-sun1 iu5-guan5 tai7-tai7 thuann3"
        ],
        [
          "無論是原住民抑是新住民",
          "bo5-lun7 si7 guan5-tsu7-bin5 iah4-si7 sin1-tsu7-bin5"
        ],
        [
          "無論是ho7-lo2人抑是客人",
          "bo5-lun7 si7 ho7-lo2 iah4si7 kheh4-lang5"
        ],
        [
          "攏共坐一隻船",
          "long2 kang7 tse7 tsit8 tsiah4 tsun5"
        ],
        [
          "攏是番薯仔囝",
          "long2 si7 han1-tsi5-a2-kiann2"
        ],
        [
          "攏是臺灣人",
          "long2 si7 tai5-uan5-lang5"
        ],
        [
          "咱愛互相疼惜愛臺灣",
          "lan2 ai3 hoo7-siong1 thiann3-sioh4 ai3 tai5-uan5"
        ]
      ],
      "篇名": "第一課  攏是臺灣人"
    },
    {
      "段": [
        [
          "有一位做木的老師父，做工課誠頂真，不時用迄雙結繭的手，共箱仔的裡外面磨甲金金金，不捌偷工減料。",
          "U7tsit8 ui7tso3 bak8 e5 lau7-sai1-hu7tso3 khang1-khue3tsiann5 ting2-tsin1,put4-si5 iong7 hit4 siang1 kiat4 lan1 e5tshiu2,ka7 siunn1-a2 e5 lai7-gua7-bin7 bua5 kah4 kim1-kim1-kim1,m7pat thau1-kang1-kiam2-liau7."
        ],
        [
          "伊的師仔笑伊講：「箱仔裡面，人也無『看見』，何必赫頂真！」",
          "I1 e5 sai1-a2 tshio3 i1 kong2: ”siunn1-a2 lai7-bin7,lang5 a7 bo5 khuainn3, ho5-pit4 hiah4 ting2-tsin1!”"
        ],
        [
          "老師父講：「我家己有『看見』！」",
          "Lau7-sai1-hu7 kong2:”gua2 ka1-ki7 u7”khuainn3”!"
        ],
        [
          "無不著，真濟代誌，雖然別人無「看見」，不過家己有「看見」，所以愛認真去做好每一項代誌。",
          "Bo5m7-tioh8, tsin1 tse7 tai7-tsi3, sui5-jian5 pat8-lang5 bo5”khuainn3”, m7-ko1 ka1-ki7u7”khuainn3”, soo2-i2 ai3 jin7-tsin1 khi3 tso3 ho2 mui2 tsit8 hang7 tai7-tsi3."
        ]
      ],
      "篇名": "第二課家己有「看見」"
    },
    {
      "段": [
        [
          "六月的日頭赤炎炎，紅艷的鳳凰花對樹尾一直燒，燒甲歸個校園紅記記，[虫+奄]蜅蠐早就覕佇樹仔頂咧吼矣。啊！又閣是離別的季節，六年來所有的記持，一重一重浮佇頭殼裡。",
          "Lak8--gueh8e5 jit8-thau5tshiah4-iann7-iann7,ang5-iam7 e5 hong7-hong5-hue1 tui3tshiu7-bue2 it4-tit8 sio1,sio1 kah4 kui1-e5 hau7-hng5 ang5-ki3-ki3,am2-poo1-tse5tsa2tioh8 bih4 ti7tshiu7-a2-ting2 leh4 hau2--a. a!iu7koh4si7 li5-piat8 e5 kui3-tsiat4,lak8 ni5lai5 soo2-u7 e5 ki3-ti5, tsit8ting5tsit8ting5 phu5 ti7 thau5-khak4lai7."
        ],
        [
          "六年前，阿母牽我的手踏入校園，生份的環境予我真驚惶，是老師用慈愛的笑容，化解我的不安，用關懷的眼神，[毛^火]我向前行，予我真緊就會當含同學鬥陣、做伙。",
          "Lak8 ni5tsing5,a1-bu2 khan1 gua2 e5tshiu2 tah8jip8 hau7-hng5, tshenn1-hun7 e5 khuan5-king2 hoo7 gua2tsin1 kiann1-hiann5,si7 lau7-su1 iong7tsu5-ai3 e5tshio3-iong5,hua3-kai2 gua2 e5 put4-an1,iong7 kuan1-huai5 e5 gan2-sin5, tshua7 gua2 hiong3tsian5 kiann5,hoo7 gua2tsin1 kin2 tioh8 e7-tang3 ham5 tong5-oh8 tau3-tin7,tso4-hue2."
        ],
        [
          "學校親像一奇貯滿智識的大搖籃，老師用愛心寬寬仔共阮成，阮佇教室讀冊、寫字、學才藝，佇樹仔跤搵嘓雞，佇運動埕拍球、走相掠，校園裡每一個所在，攏有阮成長、學習的跤跡，有阮無煩無惱、歡喜的笑聲，有好朋友快樂來陪伴。",
          "Hak8-hau7 tshin1-tshionn7 tsit8 kha1 te2 buan2 ti3-sik4 e5 tua7 io5-na5, lau7-su1 iong7 ai3-sim1 khuann1-khuann1-a2 ka7 guan2 tshiann5, guan2 ti7 kau3-sik4 thak8-tsheh4, sia2-ji7, oh8 tsai5-ge7, ti7 tshiu7-a2-kha1 ng1-kok8-ke1, ti7 un7-tong7-tiann5 phah4-kiu5, tsau2-sio1-liah8, hau7-hng5lai7 mui2 tsit8 e5 soo2-tsai7, long2 u7 guan2 sing5-tiong2, hak8-sip8 e5 kha1-jiah4, u7 guan2 bo5-huan5-bo5-lo2, huann1-hi2 e5 tshio3-siann1, u7 ho2-ping5-iu2 khuai3-lok8 lai5 pue5-phuann7."
        ],
        [
          "時間「咻-」一下，六年已經過矣，阮對不捌半項的囡仔庀，變成聰明捌代誌的少年家，這攏愛感謝老師的疼惜佮栽培。親愛的老師，汝的牽教，阮永遠記佇/踮心肝底。",
          "Si5-kan1 siu2--tsit8-e7, lak8 ni5 i2-king1 kue3--a, guan2 tui3 m7bat4puann3-hang7 e5 gin2-a2-phi2,pian3-sing5 tshong1-bing5 bat4tai7-tsi3 e5 siau3-lian5-ke1, tse1 long2 ai3 kam2-sia7 lau7-su1 e5 thiann3-sioh4 kah4 tsai1-pue5.tshin1-ai3 e5 lau7-su1,li2 e5 khan1-ka3,guan2 e7 ing2-uan2 ki3 ti7/tiam3 sim1-kuann1-te2。"
        ],
        [
          "離別的目屎輕輕仔撥，阮會勇敢向前飛，認真拍拼閣再繼續行。親愛的老師，阮一定予汝失望。最後，我真心祝福老師佮同學：「身體健康有向望，年年月月心相通。」再會！",
          "Li5-piat8 e5 bak8-sai2 khin1-khin1-a2 pue2, guan2e7 iong2-kam2 hiong3 tsian5 pue1, jin7-tsin1 phah4-piann3 koh4-tsai3 ke3-siok8 kiann5. tshin1-ai3 e5 lau7-su1, guan2 it4-ting7 be7 hoo7--li2 sit4-bong7. tsue3-au7, gua2 tsin1-sim1 tsiok4-hok4 lau7-su1 kah4 tong5-oh8:” sin1-the2 kian7-khong1 u7 ng3-bang7, ni5-ni5 gueh8-gueh8 sim1 sio1-thang3.” tsai3-hue7!"
        ]
      ],
      "篇名": "第三課卒業"
    },
    {
      "段": [
        [
          "熱天的花真正芳",
          "Juah8-thinn1 e5 hue1 tsin1-tsiann3 phang1"
        ],
        [
          "親像少女有情夢",
          "tshin1-tshiunn7 siau3-lu2 u7 tsing5 bang7"
        ],
        [
          "妝甲嫷噹噹",
          "tsng1 kah4 sui2-tang1-tang1"
        ],
        [
          "央請媒婆鬥相共",
          "iang1-tshiann2 hm5-po5 tau3-sann1-kang7"
        ],
        [
          "紫紅的薊花換新裝",
          "tsi2-ang5 e5 ke3-hue1 uann7 sin1-tsong1"
        ],
        [
          "娓蝶一欉問了閣一欉",
          "bue2-iah8 tsit8tsang5mng7liau2 koh4 tsit8tsang5"
        ],
        [
          "鼓吹花五花十色四界[耳+真]",
          "koo2-tshue1-hue1 ngoo2-hue1-tsap8-sik4 si3-ke3 tan5"
        ],
        [
          "蜜蜂胡蠅亂亂弄",
          "bit8-phang1 hoo5-sin5 luan7-luan7-lang7"
        ],
        [
          "蚼蟻爬入菜瓜花鼻芳",
          "kau2-hia7 pe5jip8 tshai3-kue1-hue1 phinn7-phang1"
        ],
        [
          "卜[毛^火]新郎入洞房",
          "beh4 tshua7 sin1-long5 jip8 tong7-pang5"
        ],
        [
          "等無人",
          "tan2 bo5 lang5"
        ],
        [
          "有的展開翅股隨風飛",
          "u7--e5 tian2-khui1 sit-koo2 sui5 hong1 pue1"
        ],
        [
          "有的墜落溪水尋新人",
          "u7--e5 tui7-loh8 khe1-tsui2 tshue7 sin1-lang5"
        ],
        [
          "新郎入洞房",
          "sin1-long5 jip8 tong7-pang5"
        ],
        [
          "恩愛夫妻一世人",
          "un1-ai3 hu1-tshe1 tsit8-si3-lang5"
        ],
        [
          "卜傳囝孫千萬萬",
          "beh4 thuan5 kiann2-sun1 tshian1-ban7-ban7"
        ]
      ],
      "篇名": "第四課植物的婚禮﹤生態詩﹥"
    },
    {
      "段": [
        [
          "「好喙無蝕本」是一句臺灣諺語。「好喙」就是喙甜，對人有禮貌，定定呵咾人，鼓勵人，這除了心意以外，嘛愛講出汝的善意。每一個人攏做會到，閣毋免開錢。比如講：看著厝邊隔壁，叫一聲：「阿伯[敖^力]早！」「阿姨汝好！」若是有人鬥相共，咱就共伊說「多謝！」若是有對不住人的時，咱就共伊會失禮，安爾，汝就是人人呵咾的乖囡仔。",
          "“Ho2-tshui3 bo5 sih8pun2”si7tsit8 ku3 tai5-uan5 gan7-gi2.” ho2-tshui3”tioh8-si7tshui3-tinn1,tui3 lang5 u7 le2-mau7,tiann7-tiann7 o1-lo2--lang5,koo2-le7--lang5, tse1 tu5-liau2 sim1-i3 i2-gua7,ma7 ai3 kong2tshut4 li2 e5 sian7-i3.mui2tsit8 e5 lang5 long2tso3e7kau3,koh4 m7bian2 khai1-tsinn5. pi2-ju5 kong2:khuann3tioh8tshu3-pinn1 keh4-piah4,kio3tsit8 siann1:”a1-peh4 gau5-tsa2!”“a1-i5 li2 ho2!”na7 si7u7 lang5 tau3-sann1-kang7,lan2 tioh8 ka7 i1 sueh4”to1-sia7!”na7 si7u7 tui3-put4-tsu7 lang5 e5 si5,lan2 tioh8 ka7 i1 hue7-sit4-le2,an1-ne1,li2 tioh8-si7 lang5-lang5 o1-lo2 e5 kuai1 gin2-a2."
        ]
      ],
      "篇名": "第五課好喙無蝕本"
    },
    {
      "段": [
        [
          "有一位滯佇草地的阿公，騎自輾車載伊三歲的孫仔卜去迌。當阿公騎到離厝大約三十里外的橋頂的時，忽然間感覺無爽快，就停落來倚佇橋邊，不知按怎，阿公煞跋落橋跤。即個三歲孫仔開始大聲吼，希望有人聽著伊的吼聲，會來救伊的阿公。不過，四邊恬寂寂，伊大聲吼一下仔，無看著半個人，就趕緊用走的轉去厝，卜叫人來救阿公。",
          "U7 tsit8 ui7 tua3 ti7 tshau2-te7 e5 a1-kong1, khia5 tsu7-lian2-tshia1 tsai3 i1 sann1 hue3 e5 sun1-a2 beh4 khi3 tshit4-tho5. tng1 a1-kong1 khia5 kau3 li7 tshu3 tai7-iok4 sann1-tsap8 li2 gua7 e5 kio5-ting2 e5 si5, hut4-jian5-kan1 kam2-kak4 bo5song2-khuai3, toh8 thing5--loh8-lai5ua2 ti7 kio5-pinn1, m7tsai1 an3-tsuann2, a1-kong1 suah4 puah8loh8 kio5-kha1. tsit4e5 sann1 hue3 sun1-a2 khai1-si2 tua7 siann1 hau2, hi1-bang7 u7lang5 thiann1tioh8 i1 e5 hau2 siann1,e5 lai5 kiu3 i1 e5 a1-kong1. m7-ko1 si3-pinn1 tiam7-tsih4-tsih4,i1 tua7 siann1 hau2tsit8-e7-a2,bo5 khuann3tioh8 puann3 e5 lang5,tioh8 kuann2-kin2 iong7tsau2--e5 tng2khi3tshu3,beh4 kio3 lang5 lai5 kiu3 in1 a1-kong1."
        ],
        [
          "當伊喘phenn7-phenn7轉來到厝，干礁看著阿媽一個人，阿媽聽無華語，孫仔曉講臺語，兩個人筆手畫刀，阿媽干礁聽有「阿公阿公」，其他就不知伊咧講啥乜矣，好佳哉阿媽想講：「兩個人出去，阿公哪會無轉來，可能是出代誌矣！」趕緊叫人去尋，才共阿公對橋跤救起來。",
          "Tng7 i1tshuan2-phenn7-phenn7 tng2lai5 kau3tshu3,kan1-ta1 khuann3tioh8 a1-ma2tsit8 e5 lang5,a1-ma2 thiann1-bo5 hua5-gi2,sun1-a2 be7-hiau2 kong2 tai5-gi2,nng7 e5 lang5 pi2-tshiu2-ue7-to1,a1-ma2 kan1-ta1 thiann1u7“a1-kong1 a1-kong1”,ki5-thann1 toh8 m7tsai1 i1 leh4 kong2 siann2-mih4--a,ho2-ka1-chai3 a1-ma2 siunn7-kong: ”nng7 e5 lang5tshut4--khi3,a1-kong1 na3 e7 bo5 tng2--lai5,kho2-ling5 si7tshut4-tai7-chi3--a!”kuann2-kin2 kio3 lang5 khi3tshue7, tsiah4 ka7 a1-kong1 tui3 kio5-kha1 kiu3--khi2-lai5."
        ],
        [
          "「三歲孫仔救阿公」即件代誌，真緊就傳到全臺灣，逐家攏感覺真趣味，也真稀奇。一個三歲囡仔，竟然會曉家己走三十外里路，想辦法救阿公。就有新聞記者去訪問，阿媽講：「真害咧，即碼的囡仔攏曉講臺語，講歸晡也不知伊咧講啥？好佳哉我猶聽有『阿公阿公』，若無，就害矣！」",
          "“sann1 hue3 sun1-a2 kiu3 a1-kong1” tsit4kiann7 tai7-tsi3, tsin1 kin2 tioh8 thuan5 kau3tsuan5 tai5-uan5,tak8-ke1 long2 kam2-kak4tsin1tshu3-bi7,a7tsin1 hi1-ki5. tsit8 e5 sann1 hue3 gin2-a2,king3-jian5 e7-hiau2 ka1-ki7tsau2 sann1-tsap8gua7 li2 loo7,siunn7-pan7-huat4 kiu3 a1-kong1. toh8u7 sin1-bun5 ki3-tsia2khi3 hong2-mng7,a1-ma2 kong2:”tsin1 hai7--leh, tsit4-ma2 e5 gin2-a2 long2 be7-hiau2 kong2 tai5-gi2,kong2 kui1-poo1 a7 m7-tsai1i7 leh4 kong2 siann2?ho2-ka1-tsai3 gua2 iau2 thiann1u7”a1-kong1 a1-kong1”,na7-bo5,tioh8 hai7--a!”"
        ],
        [
          "跤踏臺灣地、頭戴臺灣天、喙食臺灣米的臺灣人啊，看著即個報導，不知恁的感想是按怎？",
          "Kha1 tah8 tai5-uan5 te7,thau5 ti3 tai5-uan5 thinn1, tshui3tsiah8 tai5-uan5 bi2 e5 tai5-uan5-lang5--a,khuann3tioh8tsit4e5 po3-to7,m7tsai1 lin2 e5 kam2-siong2 si7 an3-tsuann2?"
        ]
      ],
      "篇名": "第六課阿公跋落橋跤矣"
    }
  ]
}
