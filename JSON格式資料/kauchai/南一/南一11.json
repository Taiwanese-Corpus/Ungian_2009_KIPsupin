{
  "出版年": "2006",
  "出版者": "南一出版社",
  "年級別": "六上",
  "文類": "教材",
  "書名": "閩南語11",
  "書寫系統": "漢字",
  "資料": [
    {
      "段": [
        [
          "紅糖水一支杓仔",
          "Ang5-thng5-tsui2 tsit8 ki1 siah8-a2"
        ],
        [
          "囥佇烘爐咧創啥？",
          "khng3 ti7 hang1-loo5 leh4 tshong3-siann2?"
        ],
        [
          "啊！咧合唱一條好聽的歌",
          "a! in1 leh4 hap8-tshiunn3 tsit8 tiau5 ho2-thiann1 e5 kua1"
        ],
        [
          "歌聲傳到外媽兜的門口埕",
          "kua1-siann1 thuan5 kau3 gua7-ma2 in1 tau1 e5 mng5-khau2-tiann5"
        ],
        [
          "風hu1 lu1 hu1 lu1吹",
          "Hong1 hu1 lu1 hu1 lu1 tshue1"
        ],
        [
          "爐仔pit8-pit8-pok8-pok8叫",
          "Loo5-a2 pit8-pit8-pok8-pok8 kio3"
        ],
        [
          "紅糖水咧歕古吹",
          "ang5-thng5-tsui2 leh4 pun5 koo2-tshue1"
        ],
        [
          "喙仔翹te1-te1",
          "tshui3-a2 khiau3-te1-te1"
        ],
        [
          "歌聲甜甜芳芳閣脆脆",
          "kua1-siann1 tinn1-tinn1 phang1-phang1 koh4 tshe3-tshe3"
        ],
        [
          "害阮妹仔喙瀾流tshe2",
          "hai7 gun2 me7-a2 tshui3-nua7 lau5 be7 tshe2"
        ]
      ],
      "篇名": "第一課  煮胖糖"
    },
    {
      "段": [
        [
          "萬物傷亡總痛情，",
          "Ban7-but8 siong1-bong5 tsong2 thong3-tsing5,"
        ],
        [
          "雖然蟻蟲亦貪生，",
          "sui1-jian5 gi2-thiong5 iah8 tham1-sing1,"
        ],
        [
          "一般性命天生就，",
          "it4-puan1 sing3-bing7 thian1-sing1 tsiu7,"
        ],
        [
          "分付兒曹莫看輕。",
          "hun1-hu3 ji5-tso5 bok8 khan3-khing1。"
        ]
      ],
      "篇名": "第二課護生"
    },
    {
      "段": [
        [
          "阮厝踮佇娘厝後，",
          "Gun2 tshu3 tiam3 ti7 niu5 tshu3-au7,"
        ],
        [
          "不時看娘咧探頭，",
          "put4-si5 khuann3 niu5 leh4 tham3-thau5,"
        ],
        [
          "情意總有九分九，",
          "tsing5-i3 tsong2 u7 kau2 hun1 kau2,"
        ],
        [
          "路邊相撞頭勾勾。",
          "loo7-pinn1 sio1-tng7 thau5 kau1-kau1."
        ]
      ],
      "篇名": "第三課臺灣褒歌選讀"
    },
    {
      "段": [
        [
          "臺北「萬華」，舊名是「艋舺」，平埔族語是「獨木舟」的意思。後來日本人共伊改名做萬華。「艋舺」即種船，聽講是日月潭原住民發明的。",
          "Tai5-pak4 ban7-hua5, ku7 mia5 si7 “bang2-kah4”, penn5-poo1-tsok8-gi2 si7 「獨木舟」e5 i3-su3. au7--lai5, jit8-pun2-lang5 ka7 i1 kai2 mia5 tso3 ban7-hua5.”bang2 kah4” tsit4 tsiong2 tsun5, thiann1-kong2 si7 jit8-guat8-tham5 guan5-tsu7-bin5 huat4-bing5--e5."
        ],
        [
          "佇日月潭的山區，有幾個少年家，定定做伙扑獵。有一日，咧逐一隻足大隻的水鹿，等塊卜掠著的時，也拄好來到潭邊，迄隻水鹿，「噗通」一聲，就跳入去潭裡，洇到潭中央的小島矣。遮个少年家仔誠失望，拄想卜倒轉去，有一個人，看著一隻鳥鼠仔，踞佇一塊樹皮頂面，用伊長長的尾仔，佇水裡搖啊搖，迄塊樹皮就一直向前行。",
          "Ti7 jit8-guat8-tham5 e5 suann1-khu1, u7 kui2-e5 siau3-lian5-ke1, tiann7-tiann7 tso3-hue2 phah4-lah8. u7 tsit8 jit8, leh4 jiok4 tsit8 tsiah4 tsiok4 tua7 tsiah4 e5 tsui2-lok8, tan2 in1 teh4-beh4 liah8--tioh8 e5 si5, a7 tu2-ho2 lai5-kau3 tham5-pinn1, hit4 tsiah4 tsui2-lok8, ”phu1-thong1” tsit8 siann1, tioh8 thiau3 jip8 khi3 tham5--lin, siu5 kau3 tham5 tiong1-ng1 e5 sio2-to2--a. tsia1-e5 siau3-lian5-ke1-a2 tsiann5 sit4-bong7, tu2 siunn7 beh4 to3-tng2--khi3, u7 tsit8 e5 lang5, khuann3 tioh8 tsit8 tsiah4 nia2-tshu2-a2, ku1 ti7 tsit8 te3 tshiu7-phue5 ting2-bin7, iong7 i1 tng5-tng5 e5 bue2-a2, ti7 tsui2--lin io5--a io5, hit4 te3 tshiu7-phue5 tioh8 it4-tit8 hiong3 tsian5 kiann5."
        ],
        [
          "看著這，予一個靈感，趕緊去剉一欉大欉樹仔，共樹仔的中央挖乎空，頭尾削乎尖尖，閣用樹枝做成船[片+不]pue1，試幾擺了後，閣真正會走。",
          "Khuann3 tioh8 tse1, hoo7 in1 tsit8 e5 ling5-kam2, in1 kuann2-kin2 khi3 tsho3 tsit8 tsang5 tua7 tsang5 tshiu7-a2, ka7 tshiu7-a2 e5 tiong1-ng1 oo2 hoo1 khang1, thau5-bue2 siah4 hoo1 tsiam1-tsiam1, koh4 iong7 tshiu7-ki1 tso3 tsun5-pue1, tshi3 kui2 pai2 liau2-au7, koh4 tsin1-tsiann3 e7 tsau2."
        ],
        [
          "就划即隻船仔到潭中央的小島掠著迄隻肥tsut4-tsut4的大水鹿。以後，逐家攏來佮學做即種輕便閣實用的「艋舺」，佇水面來來去去。",
          "In1 tioh8 ko3 tsit4 tsiah4 tsun5-a2 kau3 tham5 tiong1-ng1 e5 sio2-to2, liah8 tioh8 hit4 tsiah4 pui5-tsut4-tsut4 e5 tua7 tsui2-lok8. i2-au7, tak8-ke1 long2 lai5 kah4 in1 oh8 tso3 tsit4 tsiong2 khin1-pian7 koh4 sit8-iong7 e5 “bang2-kah4”, ti7 tsui2-bin7 lai5-lai5-khi3-khi3."
        ]
      ],
      "篇名": "第四課艋舺地名的故事"
    },
    {
      "段": [
        [
          "聽講以前有一位唐山客，會曉聽鳥仔話，不過無人卜相信。",
          "Thiann1-kong2 i2-tsing5 u7 tsit8 ui7 tng5-suann1-kheh4, e7-hiau2 thiann1 tsiau2-a2-ue7, m7-ko1, bo5 lang5 beh4 siong1-sin3."
        ],
        [
          "有一日，伊共一個咧掠鳥仔的囡仔兄講：「生落水，水咬浞；生落刺，刺會鑿；生落草埔，夭壽死囡仔掠去縛。」囡仔兄就問：「阿伯！汝咧講啥？」唐山客講：「鳥仔咧吼講：我若共鳥仔囝生落水裡，會予水浞著，生佇有刺的草簇裡，會予刺鑿著，生佇草埔，夭壽死囡仔會共伊掠去縛起來。」",
          "U7 tsit8 jit8, i1 ka7 tsit8 e5 leh4 liah8 tsiau2-a2 e5 gin2-a2-hiann1 kong2: ”senn1 loh8 tsui2, tsui2 ka7 tsak8; senn1 loh8 tshi3, tshi3 e7 tshak8; senn1 loh8 tshai2-poo1 , iau2-siu7 si2-gin2-a2 liah8 khi3 pak8.” gin2-a2-hiann1 tioh8 mng7: ”a1-peh4! li2 leh4 kong2 siann2?” tng5-suann1-kheh4 kong2: ”tsiau2-a2 leh4 hau2 kong2: gua2 na7 ka7 tsiau2-a2-kiann2 senn1 loh8 tsui2--lin, e7 hoo7 tsui2 tsak8--tioh8, senn1 ti7 u7 tshi3 e5 tshau2-tshok4--lin, e7 hoo7 tshi3 tshak8--tioh8, senn1 ti7 tshau2-poo1, iau2-siu7 si2-gin2-a2 e7 ka7 i1 liah8 khi3 pak8--khi2-lai5.”"
        ],
        [
          "有一位飼鳥仔的人，就偷偷仔搣一搣鹽，攪佇米裡予鳥仔食，鳥仔吱吱喳喳咧搶食。就問唐山客，鳥仔咧講啥？唐山客講：「今仔日的米閣鹹閣澀」。",
          "U7 tsit8 ui7 tshi7 tsiau2-a2 e5 lang5, tioh8 thau1-thau1-a2 me1 tsit8 me1 iam5, kiau2 ti7 bi2--lin hoo7 tsiau2-a2 tsiah8, tsiau2-a2 tsi1-tsi1-tsa1-tsa1 leh4 tshiunn2 tsiah8. tioh8 mng7 tng5-suann1-kheh4, tsiau2-a2 leh4 kong2 siann2? tng5-suann1-kheh4 kong2: ” kin1-a2-jit8 e5 bi2 koh4 kiam5 koh4 siap4.”"
        ],
        [
          "以後，逐家就相信迄位唐山客真正會曉聽鳥仔講話矣。",
          "I2-au7, tak8-ke1 tioh8 siong1-sin3 hit4 ui7 tng5-suann1-kheh4 tsin1-tsiann3 e7-hiau2 thiann1 tsiau2-a2 kong2-ue7--a."
        ]
      ],
      "篇名": "第五課臺灣囡仔唸謠的傳說"
    },
    {
      "段": [
        [
          "炮仔聲連響響連天，春回大地迎新年，家家戶戶貼春聯，新年新禧樂無邊。",
          "Phau3-a2 siann1 lian5 hiang2 hiang2 lian5 thian1, tshun1 hue5 tai7-te7 ngia5 sin1-lian5, ke1-ke1-hoo7-hoo7 tah4 tshun1-lian5, sin1-ni5 sin1-hi1 lok8 bu5 pian1."
        ],
        [
          "迎財神，接元寶，穿新杉，戴新帽，歕吹拍鼓兼拍鑼，大街小巷去[辶@日]迌。",
          "Ngia5 tsai5-sin5, tsih4 guan5-po2, tshing7 sin1-sann1, ti3 sin1-bo7, pun5 tshue1 phah4 koo2 kiam1 phah4 lo5, tua7-ke1-sio2-hang7 khi3 tshit4-tho5."
        ]
      ],
      "篇名": "第六課新年謠"
    }
  ]
}
