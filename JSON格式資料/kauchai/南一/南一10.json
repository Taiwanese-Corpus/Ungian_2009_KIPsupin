{
  "出版年": "2007",
  "出版者": "南一出版社",
  "年級別": "五下",
  "文類": "教材",
  "書名": "閩南語10",
  "書寫系統": "漢字",
  "資料": [
    {
      "段": [
        [
          "斑芝樹刺 le5-le5",
          "Pan1-tsi1-tshiu7 tshi3-le5-le5"
        ],
        [
          "無張持共我鑿一下",
          "bo5-tiunn1-ti5 ka7 gua2 tshak8 tsit8-e7"
        ],
        [
          "斑芝花真歹勢",
          "pan1-tsi1-hue1 tsin1 phainn2-se3"
        ],
        [
          "一蕊一蕊走落來",
          "tsit8 lui2 tsit8 lui2  tsau2--loh8-lai5"
        ],
        [
          "共我會失禮",
          "ka7 gua2 hue7-sit4-le2"
        ],
        [
          "斑芝花免客氣",
          "pan1-tsi1-hue1 bian2 kheh4-khi3"
        ],
        [
          "是我家己無注意",
          "si7 gua2 ka1-ki7 bo5 tsu3-i3"
        ],
        [
          "汝的花蕊有夠嫷",
          "li2 e5 hue1-lui2 u7-kau3 sui2"
        ],
        [
          "我卜抾轉去做毽子",
          "gua2 beh4 khioh4 tng2 khi3 tso3 kian3-tsi2"
        ]
      ],
      "篇名": "第一課  斑芝花"
    },
    {
      "段": [
        [
          "清明時節雨紛紛",
          "Tshing1-bing5 si3-tsiat4 u2 hun1-hun1"
        ],
        [
          "路上行人欲斷魂",
          "loo7-siong7 hing5-jin5 iok8 tuan7-hun5"
        ],
        [
          "借問酒家何處有",
          "tsiah4 bun7 tsiu2-ka1 ho5-tshu3 iu2"
        ],
        [
          "牧童遙指杏花村",
          "bok8-tong5 iau5 tsi2 hing7-hua1-tshun1"
        ]
      ],
      "篇名": "第二課  清明"
    },
    {
      "段": [
        [
          "阿母，多謝汝",
          "A1-bu2, to1-sia7--li2"
        ],
        [
          "多謝汝共我生甲迹古錐",
          "to1-sia7 li2 ka7 gua2 senn1 kah4 tsiah4 koo2-tsui1"
        ],
        [
          "多謝汝不時佇我的身軀邊",
          "to1-sia7 li2 put4-si5 ti7 gua2 e5 sin1-khu1-pinn1"
        ],
        [
          "多謝汝逐日做我的司機",
          "to1-sia7 li2 tak8-jit8 tso3 gua2 e5 su1-ki1"
        ],
        [
          "多謝汝叫我愛徛挺挺",
          "to1-sia7 li2 kio3 gua2 ai3 khia7 thing5-thing5"
        ],
        [
          "做家己",
          "tso3 ka1-ki7"
        ],
        [
          "多謝汝！多謝汝！",
          "to1-sia7--li2!to1-sia7--li2!"
        ],
        [
          "阿母，阿母，我愛汝！",
          "a1-bu2, a1-bu2, gua2 ai3--li2!"
        ]
      ],
      "篇名": "第三課  阿母，多謝汝"
    },
    {
      "段": [
        [
          "肚蚓仔囝，出世身長長，腰軟軟，開塗空，做眠床。肚蚓仔囝，無人教，自然會叫歌。",
          "Too7-kun2-a2-kiann2, tshut4-si3 sin1 tng5-tng5, io1 nng2-nng2, khui1 thoo5-khang1 tso3 bin5-tshng5. too7-kun2-a2-kiann2, bo5 lang5 ka3, tsu7-jian5 e7 kio3-kua1."
        ],
        [
          "水蛙仔囝，出世肚大大，喙闊闊，田中央，起厝滯。水蛙仔囝，無人教，自然會叫歌。",
          "Tsui2-ke1-a2-kiann2, tshut4-si3 too7 tua7-tua7, tshui3 khuah4-khuah4, tshan5 tiong1-ng1, khi2-tshu3 tua3. tsui2-ke1-a2-kiann2,bo5 lang5 ka3, tsu7-jian5 e7 kio3-kua1."
        ]
      ],
      "篇名": "第四課肚蚓仔囝"
    },
    {
      "段": [
        [
          "有一個人，伊騎馬，共包袱仔拖佇家己的頭殼頂，人看著足奇怪，就問伊哪會不共包袱仔縛滯馬頂？伊講：「我驚馬仔負擔傷重，共包袱仔拖佇家己的頭殼頂，會當減輕馬的負擔。」小朋友，伊安爾做，敢有減輕馬仔的負擔？為啥乜？",
          "U7 tsit8 e5 lang5, i1 khia5 be2, ka7 pau1-hok8-a2 thuh4 ti7 ka1-ti7 e5 thau5-khak4-ting2, lang5 khuann3 tioh8 tsiok4 ki5-kuai3, tioh8 mng7 i1 na2 e7 m7 ka7 pau1-hok8-a2 pak8 tua3 be2 ting2? i1 kong2:”gua2 kiann1 be2-a2 e5 hu7-tam1 siunn1 tang7, ka7 pau1-hok8-a2 thuh4 ti7 thau5-khak4-ting2, e7-tang3 kiam2-khin1 be2 e5 hu7-tam1.” sio2-ping5-iu2, i1 an1-ne1 tso3, kam2 u7 kiam2-khin1 be2-a2 e5 hu7-tam1? ui7-siann2-mih4?"
        ]
      ],
      "篇名": "第五課一個騎馬的"
    },
    {
      "段": [
        [
          "聽講，古早古早，高雄的半屏山是一粒真懸的山，伊為著卜展示伊的懸大，就向玉山挑戰，講：「我比汝卡懸，若佇我的頭殼頂閣囥三塊豆干，就會當拄著天矣！」玉皇大帝聽著真受氣，就命令雷公大力士共半屏山摃落去，「轟」一聲，山的一半就拍交落佇海裡，另外一半的山頭也崩落來，即個驕傲的半屏山，就只伸削一半的山崙矣！",
          "Thiann1-kong2, koo2-tsa2 koo2-tsa2, ko1-hiong5 e5 puann3-ping5-suann1 si7 tsit8 liap8 tsin1 kuan5 e5 suann1, i1 e5 kuan5-tua7, tioh8 hiong3 giok8-san1 thiau1-tsian3, kong2:”gua2 pi2 li2 khah4 kuan5, na7 ti7 gua2 e5 thau5-khak4-ting2 koh4 khng3 sann1 te3 tau7-kuann1, tioh8 e7-tang3 tu2 tioh8 thinn1--a!” giok8-hong5-tai7-te3 thiann1 tioh8 tsin1 siu7-khi3, tioh8 bing7-ling7 lui5-kong1 tua7-lat8 ka7 puann3-ping5-suann1 kong3--loh8-khi3, hong1 tsit8 siann1, suann1 e5 tsit8-puann3 tioh8 phah4-ka1-lauh8 ti7 hai2--lin, ling7-gua7 tsit8-puann3 e5 suann1-thau5 a7 pang1--loh8-lai5, tsit4 e5 kiau1-ngoo7 e5 puann3-ping5-suann1, tioh8 tsi2 tshun1 siah4 Tsit8-puann3 e5 suann1-lun5--a!"
        ],
        [
          "後來，人就用「三塊豆干，囥佇頭殼頂卜拄天。」來恥笑驕傲不知謙虛的人。",
          "Au7--lai5, lang5 tioh8 iong7 ”sann1 te3 tau7-kuann1, khng3 ti7 thau5-khak4-ting2 beh4 tu2 thinn1.” lai5 thi2-tshio3 kiau1-ngoo7 m7 tsai1 khiam1-hi1 e5 lang5."
        ]
      ],
      "篇名": "第六課三塊豆干囥佇頭殼頂卜拄天"
    }
  ]
}
