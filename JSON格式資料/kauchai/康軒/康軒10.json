{
  "出版年": "2008",
  "出版者": "康軒文教事業股份有限公司",
  "年級別": "五下",
  "文類": "教材",
  "書名": "閩南語第10冊",
  "書寫系統": "漢字",
  "資料": [
    {
      "段": [
        [
          "學校噴水池有真濟魚。下課的時，同學定定圍甲規大堆，看警衛阿伯咧飼魚。有的講這尾是金魚，有的講是吳郭魚。警衛阿伯笑嘻嘻，講彼是[魚+隶]仔魚。[魚+隶]仔魚，[魚+隶]仔魚，同學真好奇，揳過來又閣揳過去，一下無張持，一个一年仔煞跋落去水池。警衛阿伯趕緊共救起，雖然食兩喙仔水，佳哉無代誌。阿伯講：「小朋友愛細膩，愛共安全囥第一。」",
          "Hak8-hau7 phun3-tsui2-ti5 u7 tsin1 tse7 hi5. ha7-kho3 e5 si5, tong5-oh8 tiann7-tiann7 ui5 kah4 kui1-tua7-tui1, khuann3 king2-ui7 a1-peh4 teh4 tshi7 hi5. u7 e5 kong2 tsit4 bue2 si7 kim1-hi5, u7-e5 kong2 si7 goo5-kueh4-hi5. king2-ue7 a1-peh4 tshio3-hi1-hi1, kong2 he1 si7 tai7-a2-hi5. tai7-a2-hi5, tai7-a2-hi5, tong5-oh8 tsin1 honn3-ki5, kheh4 kue3 lai5 iu7-koh4 kheh4 kue3 khi3, tsit8-e7 bo5-tiunn-ti5, tsit8 e5 it4-ni5-a2 suah4 puah8  loh8 khi3 tsui2-ti5. king2-ui7 a1-peh4 kuann2-kin2 ka7 kiu3 khi2, sui1-jian5 tsiah8 nng7-tshui3-a2 tsui2, ka1-tsai3 bo5 tai7-tsi3. a1-peh4 kong2: 'sio2-ping5-iu2 ai3 se3-ji7, ai3 ka7 an-tsuan5 khng3 te7-it4. '"
        ]
      ],
      "篇名": "第一課  安全囥第一"
    },
    {
      "段": [
        [
          "阿英兜彼隻狗，實在真可愛。阿英放學伊攏知，遠遠伊就走倚來，綴佇身邊鼻東鼻西，阿英叫伊好鼻獅。好鼻獅，冊揹仔的氣味伊上愛，鼻管伸入去冊揹仔內，害阿英一直緊張起來，真驚秘密予人知。好鼻獅，莫來！莫來！媽媽聽著趕緊來看覓。好鼻獅，共考試單仔咬出來。啊！這聲今就害，分數考甲遮爾[禾+黑]，是欲按怎共媽媽交代。",
          "A1-ing1 in1 tau1 hit4 tsiah4 kau2, sit8-tsai7 tsin1 kho2-ai3. a1-ing pang3-oh8 i1 long2 tsai1, hng7-hng7 i1 to7 tsau2 ua2--lai5, tue3 ti7 sin1-pinn1 phinn7-tang1-phinn7-sai1, a1-ing1 kio3 i1 ho2-phinn7-sai1. ho2-phinn7-sai1, tsheh4-phainn7-a2 e5 khi3-bi7 i1 siong7 ai3, phinn7-kong2 tshun1 jip8 khi3 tsheh4-phainn7-a2 lai7, hai7 a1-ing1 it4-tit8 kin2-tiunn1--khi2-lai5, tsin1 kiann1 pi3-bit8 hoo7 lang5 tsai1. ho2-phinn7-sai1, mai3 lai5! mai3 lai5! ma1-ma1 thiann1 tioh8 kuann2-kin2 lai5 khuann3-mai7. ho2-phinn7-sai1, ka7 kho2-tshi3 tuann1-a2 ka7--tshut4-lai5. ah4! tsit4-siann1 tann1 to7 hai7, hun1-soo3 kho2 kah4 tsiah4-ni2 bai2, si7 beh4 an2-tsuann2 ka7 ma1-ma1 kau1-tai7."
        ]
      ],
      "篇名": "第二課  好鼻獅"
    },
    {
      "段": [
        [
          "一八九五年，日本人侵占臺灣。彼年熱人，黃土水佇艋舺出世，從細漢就足愛看人刻佛仔。伊佇學校的創作，真受著老師的呵咾。",
          "It4 pat4 kiu2 ngoo2 ni5, jit8-pun2-lang5 tshim1-tsiam3 tai5-uan5. hit4 ni5 juah8--lang5, Ng5 Thoo5-tsui2 ti7 bang2-kah4 tshut4-si3,tsing7 se3-han3 to7 tsiok4 ai3 khuann3-lang5 khik4 put8-a2. i1 ti7 hak8-hau7 e5 tshong3-tsok4, tsin1 siu7 tioh8 lau7-su1 e5 o1-lo2."
        ],
        [
          "自按呢，老師鼓勵伊去日本學雕刻，成做東京美術學校第一個臺灣學生。伊無暝無日認真拍拚，想講：「我是臺灣人，欲表現臺灣的特色。」",
          "Tsu7-an2-ne1, lau7-su1 koo2-le7 i1 khi3 jit8-pun2 oh8 tiau1-khik4, tsiann5-tso3 tang1-kiann1 bi2-sut8 hak8-hau7 te7-it4-e5 tai5-uan5 hak8-sing1. i1 bo5-me5-bo5-jit8 jin7-tsin1 phah4-piann3, siunn7 kong2: 'gua2 si7 tai5-uan5-lang5, beh4 piau2-hian7 tai5-uan5 e5 tik8-sik4. '"
        ],
        [
          "這馬，佇臺北市中山堂的壁堵頂，會當看著芎蕉欉跤有囡仔咧顧水牛，這就是伊的作品－－水牛群像。",
          "Tsit4-ma2, ti7 tai5-pak4-tshi7 tiong1-san1-tng5 e5 piah4-too2-ting2, e7-tang3 khuann3 tioh8 kin1-tsio1-tsang5-kha1 u7 gin2-a2 teh4 koo3 tsui2-gu5, tse1 to7-si7 i1 e5 tsok4-phin2－－ tsui2-gu5 kun5-siong7."
        ]
      ],
      "篇名": "第三課  雕塑故鄉的黃土水"
    },
    {
      "段": [
        [
          "山豬三兄弟，起厝靠家己。大兄較急性，搭草寮仔免兩小時；二兄逐項提來試，尾仔決定用樹枝；小弟真細膩，磚仔厝起甲真四序。起好攏真佮意，隨時就共搬入去。這時內山大野狼，腹肚枵甲扣扣闖，闖到大兄的草寮，一下手搡甲倒翹翹。大兄匿去老二的柴寮，野狼一到嘛共拆了了，上尾仔走到小弟兜，野狼煞變無齣頭。可憐的野狼，枵甲規暝一直吼，啊嗚--",
          "Suann1-ti1 sann1 hiann1-ti7, khi2-tshu3 kho3 ka1-ki7. tua7-hiann1 khah4 kip4-sing3, tah4 tshau2 liau5-a2 bian2 nng7 sio2-si5; ji7-hiann1 tak8-hang7 theh8 lai5 tshi3, bue2--a2 kuat4-ting7 iong7 tshiu7-ki1; sio2-ti7 tsin1 se3-ji7, tsng1-a2-tshu3 khi2 kah4 tsin1 su3-si7. khi2-ho2  in1 long2 tsin1 kah4-i3, sui5-si5 to7 ka7 puann1--jip8-khi3. tsit4-si5 lai7-suann1 tua7-ia2-long5, pak4-too2 iau1 kah4 khok8-khok8-tsong5, tsong5 kau3 tua7-hiann1 e5 tshau2 liau5, tsit8-e7-tshiu2 sak4 kah4 to2-khiau3-khiau3. tua7-hiann1 bih4 khi3 lau2-ji7 e5 tsha5 liau5, ia2-long5 tsit8-kau3 ma7 ka7 thiah4 liau2-liau2, siong7-bue2--a2 tsau2 kau3 sio2-ti7 in1 tau1, ia2-long5 suah4 pinn3 bo5 tshut4-thau5. kho2-lian5 e5 ia2-long5, iau1 kah4 kui1-me5 it4-tit8 hau2, a7-u1－－"
        ]
      ],
      "篇名": "第四課  山豬三兄弟"
    },
    {
      "段": [
        [
          "阿嘉最近真神秘，身軀攏有好芳味，同學真愛倚去伊身邊。阿嘉感覺真得意，人問伊為啥乜，伊講：「阮兜的hu3-loh4桶有松梧的氣味。」hu3-loh4桶真神奇，枋仔一片一片來箍起，也袂去予散散去，這種箍桶的工夫，慢慢予人來袂記。想袂到有人真堅持，傳統手藝無放棄，阿嘉才有這款的福氣，會當佇hu3-loh4桶藏水沫。",
          "A1-ka1 tsue3-kin7 tsin1 sin5-pi3, sing1-khu1 long2 u7 ho2 phang1-bi7, tong5-oh8 tsin1 ai3 ua2 khi3 i1 sin1-pinn1. a1-ka1 kam2-kak4 tsin1 tik4-i3, lang5 mng7 i1 ui7 siann2-mih4, i1 kong2: 'gun2 tau1 e5 hu3-loh4-thang2 u7 siong5-ngoo5 e5 khi3-bi7. ' hu3-loh4-thang2 tsin1 sin5-ki5, pang1-a2 tsit8 phinn3 tsit8 phinn3 lai5 khoo1 khi2, ia2-be7 khi3 hoo7 suann3-suann3--khi3, tsit4 tsiong2 khoo1-thang2 e5 kang1-hu1, ban7-ban7 hoo7 lang5 lai5 be7-ki3. siunn7 be7 kau3 u7 lang5 tsin1 kian1-tshi5, thuan5-thong2 tshiu2-ge7 bo5 hong3-khi3, a1-ka1 tsiah4 u7 tsit4 khuan2 e5 hok4-khi3, e7-tang3 ti7 hu3-loh4-thang2 tshang3-tsui2-bih."
        ]
      ],
      "篇名": "第五課  hu3-looh4桶真神奇"
    },
    {
      "段": [
        [
          "阿媽：阮做囡仔的時，電話真希罕。",
          "A1-ma2: gun2 tso3 gin2-a2 e5 si5, tian7-ue7 tsin1 hi-han2."
        ],
        [
          "阿公：彼當陣，若是有緊急的代誌，著愛拍電報。",
          "A1-kong1: hit4-tang1-tsun7, na7 si7 u7 kin2-kip4 e5 tai7-tsi3, tioh8-ai3 phah4-tian7-po3."
        ],
        [
          "爸爸：我細漢的時，電話已經無希奇矣，嘛無人咧拍電報矣。",
          "Pa1-pa1: gua2 se3-han3 e5 si5, tian7-ue7 i2-king1 bo5 hi1-ki5--a1, ma7 bo5 lang5 teh4 phah4-tian7-po3--a1."
        ],
        [
          "媽媽：這馬噢，逐家攏有手機仔，聯絡代誌、揣人開講攏真方便。",
          "Ma1-ma1: tsit4-ma2--ooh4, tak8-ke1 long2 u7 tshiu2-ki1-a2, lian5-lok8 tai7-tsi3, tshue7-lang5 khai1-kang2 long2 tsin1 hong1-pian7."
        ],
        [
          "爸爸：以早寄批去美國，愛兩禮拜才會到。",
          "Pa1-pa1: i2-tsa2 kia3 phue1 khi3 bi2-kok4, ai3 nng7 le2-pai3 tsiah4 e7 kau3."
        ],
        [
          "妹妹：這馬用電子批，連鞭就收著矣。",
          "Me1-me1: tsit4-ma2 iong7 tian7-tsu2-phue1, liam5-mi1 to7 siu1--tioh8-a1."
        ],
        [
          "弟弟：我若欲揣資料，用電腦上網，一目[目+聶]仔，資料就傳到目睭前。",
          "Ti1-ti1: gua2 na7 beh4 tshue7 tsu1-liau7, iong7 tian7-nau2 tsiunn7-bang7, chit8-bak8-nih4-a2, tsu-liau7 to7 thuan5 kau3 bak8-tsiu1-tsing5."
        ],
        [
          "姐姐：今外國若厝邊，世界若仝庄頭咧。",
          "Tse1-tse1: tann1 gua7-kok4 na7 tshu3-pinn1, se3-kai3 na7 kang5 tsng1-thau5--leh4."
        ]
      ],
      "篇名": "第六課  世界庄"
    }
  ]
}
