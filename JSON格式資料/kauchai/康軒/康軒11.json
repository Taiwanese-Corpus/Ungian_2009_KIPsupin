{
  "出版年": "2007",
  "出版者": "康軒文教事業股份有限公司",
  "年級別": "六上",
  "文類": "教材",
  "書名": "閩南語第11冊",
  "書寫系統": "漢字",
  "資料": [
    {
      "段": [
        [
          "一隻白翎鷥，飛過窗仔邊。看伊的姿勢赫優美，我足欣羨伊，嘛想欲佇天頂飛來飛去。佳哉這馬咱有飛行機，無論是欲去日本、澳洲、義大利，抑是去丹麥看美人魚，攏會使坐飛行機去。欲出國觀光的時，坐大隻郵輪嘛真趣味。日時觀賞海翁佮海豬，暗時揭頭看天星。好朋友，我問你，你是較愛坐飛行機，抑是欲予大隻郵輪載你去海角、天邊？",
          "Tsit8 tsiah4 peh8-ling5-si1, pue1 kue3 thang-a2-pinn1. khuann3 i1 e5 tsu1-se3 hiah4 iu1-bi2, gua2 tsiok4 him1-sian7 i1, ma7 siunn7 beh4 ti7 thinn1-ting2 pue1 lai5 pue1 khi3. ka1-tsai3 tsit4-ma2 lan2 u7 hue1-ling5-ki1, bo5-lun7 si7 beh4 khi3 jit8-pun2, o3-tsiu1, i3-tai7-li7, iah8 si7 khi3 tan1-beh8 khuann3 bi2-jin5-hi5, long2 e7-sai2 tse7 hue1-ling5-ki1 khi3. beh4 tshut4-kok4 kuan1-kong e5 si5, tse7 tua7-tsiah4 iu5-lun5 ma7 tsin1 tshu3-bi7. jit8-si5 kuan1-siong2 hai2-ang1 kah4 hai2-ti1, am3-si5 giah8 thau5 khuann3 thinn1-tshinn1. ho2-ping5-iu2, gua2 mng7--li2, li2 si7 khah4 ai3 tse7 hue1-ling5-ki1, iah8 si7 beh4 hoo7 tua7 tsiah4 iu5-lun5 tsai3 li2 khi3 hai2-kak4, thinn1-pinn1?"
        ]
      ],
      "篇名": "第一課  遊世界"
    },
    {
      "段": [
        [
          "歇熱的時，阮規家伙仔去淡水迌。咧欲到淡水的時，車窗外的淡水河，雺霧中的觀音山，景色非常迷人。",
          "Hioh4-juah8 e5 si5, guan2 kui1-ke1-hue2-a2 khi3 tam7-tsui2 tshit4-tho5. teh4-beh4 kau3 tam7-tsui2 e5 si5, tshia1-thang1 gua7 e5 tam7-tsui2-ho5, bong5-bu7 tiong1 e5 kuan1-im1-suann1, king2-sik4 hui1-siong5 be5-lang5."
        ],
        [
          "一下落車，阮就踅對老街去。老街人足濟，有幾若間店頭咧賣較早的囡仔物。媽媽共阮講，這攏是伊做囡仔的時愛食、愛耍的物件。",
          "Tsit8-e7 loh8-tshia1, gun2 to7 seh8 tui3 lau7 ke1 khi3. lau7 ke1 lang5 tsiok4 tse7, u7 kui2-na7 king1 tiam3-thau5 teh4 be7 khah4-tsa2 e5 gin2-a2-mih8. ma1-ma1 ka7 gun2 kong2, tse1 long2 si7 i1 tso3 gin2-a2 e5 si5 ai3 tsiah8, ai3 sng2 e5 mih8-kiann7."
        ],
        [
          "食晝飽，阮坐公車去漁人碼頭，佇遐會使那散步那看海景。黃昏，西爿的雲予日頭染做五彩色的。日頭漸漸沉落海面，海水金光閃爍，爸爸輕聲唱出「淡水暮色」。這个畫面我永遠都會記得。",
          "Tsiah8-tau3-pa2, gun2 tse7 kong1-tshia1 khi3 hi5-jin5 be2-thau5, ti7 hia1 e7-sai2 na2 san3-poo7 na2 khuann3 hai2-king2. hong5-hun1, sai1-ping5 e5 hun5 hoo7 jit8-thau5 ni2 tso3 ngoo2-tshai2-sik4--e5. jit8-thau5 tsiam7-tsiam7 tim5 loh8 hai2-bin7, hai2-tsui2 kim1-kong1 siam2-sih4, pa1-pa1 khin1-siann1 tshiunn3 tshut4 'tam7-tsui2-boo7-sik4' . tsit4 e5 ue7-bin7 gua2 ing2-uan2 to1 e7-ki3--tit4."
        ]
      ],
      "篇名": "第二課  淡水暮色"
    },
    {
      "段": [
        [
          "昨暝地動，真恐怖！連阮兜彼隻「烏霸」都驚甲咇咇掣。阮趕緊提枕頭保護頭殼，匿佇柱仔邊，佳哉無發生啥物代誌。",
          "Tsa1-me5 te7-tang7, tsin1 khiong2-poo3! lian5 gun2 tau1 hit4 tsiah4 'oo1-pa3' to1 kiann1 kah4phih8-phih8-tshuah4. gun2 kuann2-kin2 theh8tsim2-thau5 po2-hoo7 thau5-khak4, bih4 ti7 thiau7-a2 pinn1, ka1-tsai3 bo5 huat4-sing1 siann2-mih8 tai7-tsi3."
        ],
        [
          "今仔日上課，老師佮阮討論欲按怎避免地動的災害。我趕緊揭手講：「愛先拍開大門、關電源佮瓦斯。」紲落來阿賢講：「愛保護頭殼，袂使坐電梯。」阿卿講：「愛離窗仔門、冊櫥仔較遠咧。」老師聽了，呵咾阮觀念正確。這个時陣，阿明問講：「老師，抑若當咧跔便所的時欲按怎？」逐家和齊講：「哦！你有夠無衛生。」",
          "Kin1-a2-jit8 siong7-kho3, lau7-su1 kah4 gun2 tho2-lun7 beh4 an2-tsuann2 pi7-bian2 te7-tang7 e5 tsai1-hai7. gua2 kuann2-kin2 giah8 tshiu2 kong2: 'ai3 sing1 phah4 khui1 tua7 mng5, kuan1 tian7-guan5 kah4 ga2-suh4. ' sua3--loh8-lai5 a1-hian5 kong2: 'ai3 po2-hoo7 thau5-khak4, be7-sai2 tse7 tian7-thui1. ' a1-khing1 kong2: 'ai3 li7 thang1-a2-mng5, tsheh4 tu5-a2 khah4 hng7--leh4. ' lau7-su1 thiann liau2, o1-lo2 gun2 kuan1-liam7 tsing3-khak4. tsit4 e5 si5-tsun7, a1-bing5 mng7 kong2: 'lau7-su1, ah4-na7 tng1 leh4 khu5 pian7-soo2 e5 si5 beh4 an2-tsuann2? ' tak8-ke1 ho5-tse5 kong2: 'ooh4! li2 u7-kau3 bo5 ue7-sing1. '"
        ]
      ],
      "篇名": "第三課  地動"
    },
    {
      "段": [
        [
          "「有酒矸通賣無……」",
          "'U7 tsiu2-kan1thang1be7 bo5 ……'"
        ],
        [
          "拄食暗飽，遠遠就傳來資源回收車放送的歌聲。",
          "Tu3tsiah8-am3-pa2, hng7-hng7 to7 thuan5lai5 tsu1-guan5 hue5-siu1-tshia1hong3-sang3 e5 kua1-siann1."
        ],
        [
          "「較緊、較緊！會袂赴。」",
          "'khah4kin2, khah4kin2! e7be7-hu3. '"
        ],
        [
          "今仔日輪著我擲糞埽，媽媽是緊張大師，聽著歌聲就一直催。我隨去捾今仔日的三包糞埽，就欲衝出去。",
          "Kin1-a2-jit8 lun5tioh8gua2 tan3pun3-so3, ma1-ma1si7 kin2-tiunn1tai7-su1, thiann1tioh8 kua1-siann1to7 it4-tit8 tshui1. gua2 sui5khi3kuann7kin1-a2-jit8 e5sann1pau1pun3-so3, to7beh4tshiong1--tshut4-khi3."
        ],
        [
          "「等咧、等咧！」",
          "'Tan2--leh4, tan2--leh4! '"
        ],
        [
          "猶未拍開大門，爸爸就佇後壁喝講：「你敢有分類？」",
          "Iau2-bue7 phah4khui1tua7 mng5, pa1-pa1to7ti7 au7-piah4huah4kong2: 'li2 kam2u7 hun1-lui7? '"
        ],
        [
          "「放心！」我共手揭峘，予爸爸看我早就分類好的糞埽。",
          "'Hong3-sim1! ' gua2 ka7tshiu2 giah8 kuan5,hoo7pa1-pa1khuann3 gua2 tsa2 to7 hun1-lui7 ho2e5pun3-so3."
        ],
        [
          "「哇~你哪會曉？」",
          "'Uah4~ li2 na2 e7-hiau2? '"
        ],
        [
          "「回收車教的啊！你聽！」",
          "'Hue5-siu1-tshia1ka3--e5-a1! li2 thiann1! '"
        ],
        [
          "這个時陣，資源回收車已經來到門跤口，歌聲變甲真大聲、真清楚：「歹銅仔舊錫，簿仔紙通賣無……」我共糞埽提咧，緊走出去擲，目尾看著爸爸真滿意的笑容。",
          "Tsit4e5si5-tsun7, tsu1-guan5 hue5-siu1-tshia1i2-king1lai5-kau3 mng5-kha1-khau2, kua1-siann1pian3kah4tsin1tua7siann1, tsin1tshing1-tsho2: 'phainn2tang5-a2 ku7 siah4, phoo7-a2 tsua2 thang1be7--bo5 ……' gua2 ka7 pun3-so3 theh8--leh4, kin2 tsau2 tshut4khi3 tan3, bak8-bue2 khuann3tioh8 pa1-pa1tsin1mua2-i3 e5 tshio3-iong5."
        ]
      ],
      "篇名": "第四課  有酒矸通賣無"
    },
    {
      "段": [
        [
          "今仔日下晡，阮全班去視聽中心看布袋戲。戲臺無偌大，頭前有兩枝龍柱，兩爿邊仔有尪仔會當出入的門。戲臺的布景畫甲花紅柳綠，閣有金色的厝頂，規个舞臺袂輸一間廟。",
          "Kin1-a2-jit8 e7-poo1, gun2 tsuan5 pan1 khi3 si7-thiann1 tiong1-sim1 khuann3 poo3-te7-hi3. hi3 tai5 bo5 gua7 tua7, thau5-tsing5 u7 nng7 ki1 liong5-thiau7, nng7 ping5 pinn1--a2 u7 ang1-a2 e7-tang3 tshut4-jip8 e5 mng5. hi3-tai5 e5 poo3-king2 ue7 kah4 hue1-ang5-liu2 lik8, koh4 u7 kim1-sik e5 tshu3-ting2, kui1 e5 bu2-tai5 be7-su1 tsit8 king1 bio7."
        ],
        [
          "阮坐好無偌久，戲就起鼓矣。今仔日的戲齣是「虎姑婆」。雖然這齣戲通人攏知，毋閣尪仔的動作真活跳；劇情的安排真紲拍；角色的對白真笑詼，老師、學生攏笑甲東倒西歪。煞戲的時，攏無人想欲離開。足希望學校較捷安排這款的表演。",
          "Gun2tse7-ho2 bo5lua7ku2, hi3 to7 khi2-koo2--a1. kin1-a2-jit8 e5 hi3-tshut4si7 'hoo2-koo1-po5' . sui1-jian5 tsit4tshut4hi3 thong1-lang5long2 tsai1, m7-koh4ang1-a2 e5 tong7-tsok4tsin1uah8-thiau3; kiok8-tsing5 e5 an1-pai5 tsin1sua3-phah4; kak4-sik4e5 tui3-peh8 tsin1tshio3-khue1, lau7-su1, hak8-sing1long2tshio3kah4tang1-to2-sai1-uai1. suah4-hi3 e5 si5, long2bo5 lang5siunn7beh4li7-khui1. tsiok4hi1-bang7 hak8-hau7 khah4tsiap8 an1-pai5 tsit4khuan2 e5 piau2-ian2."
        ]
      ],
      "篇名": "第五課  布袋戲"
    },
    {
      "段": [
        [
          "佇阮學校大門對面，有一間樂器行。對透明的玻璃門看入去，頭到排兩三台鋼琴、電子琴，後壁是櫃檯，頭家娘攏坐佇遐顧店。壁頂吊一排吉他，壁角閣有一組鼓。",
          "Ti7 gun2 hak8-hau7 tua7 mng5 tui3-bin7, u7 tsit8 king1 gak8-khi3-hang5. tui3 tho3-bing5 e5 po1-le5-mng5 khuann3--jip8-khi3, thau5-kau3 pai5 nng7-sann tai5 kng3-khim5, tian7-tsu2-khim5, au7-piah4 si7 kui7-tai5, thau5-ke1-niu5 long2 tse7 ti7 hia1 koo3 tiam3. piah4-ting2 tiau3 tsit8 pai5 gih-tah, piah4-kak4 koh4 u7 tsit8 tsoo koo2."
        ],
        [
          "我定定行過彼个亭仔跤，有時聽著人咧彈鋼琴叮叮噹噹，有時聽著人咧挵鼓乒乒乓乓，我嘛足想欲試看覓咧。",
          "Gua2 tiann7-tiann7 kiann5-kue3 hit4 e5 ting5-a2-kha1, u7-si5 thiann1 tioh8 lang5 leh4 tuann5 kng3-khim5 ting1-ting1-tong1-tong1, u7-si5 thiann1 tioh8 lang5 leh4 long3 koo2 pin1-pin1-phong1-phong1, gua2 ma7 tsiok4 siunn7 beh4 tshi3 khuann3-mai7--leh4."
        ],
        [
          "樂器百百種，雖然我無一項會。毋閣，老師有講，咱家己的身體，就是一項上寶貝的樂器！",
          "Gak8-khi3 pah4-pah4-tsiong2, sui1-jian5 gua2 bo5 tsit8 hang7 e7. m7-koh4, lau7-su1 u7 kong2, lan2 ka1-ki7 e5 sin1-the2, to7-si7 tsit8 hang7 siong7 po2-pue3 e5 gak8-khi3!"
        ]
      ],
      "篇名": "第六課  上寶貝的樂器"
    }
  ]
}
