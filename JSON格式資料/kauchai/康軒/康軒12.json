{
  "出版年": "2008",
  "出版者": "康軒文教事業股份有限公司",
  "年級別": "六下",
  "文類": "教材",
  "書名": "閩南語第12冊",
  "書寫系統": "漢字",
  "資料": [
    {
      "段": [
        [
          "阿純：阿誠，你知影消防隊會替咱做啥乜代誌無？",
          "A1-sun5: a1-sing5, li2 tsai1-iann2 siau1-hong5 tui7 e7 the3 lan2 tso3 siann2-mih4 tai7-tsi3--bo5?"
        ],
        [
          "阿誠：知影啊！若毋拄好火燒厝，會來拍火啊！",
          "A1-sing5: tsai-iann2--a1! na7 m7 tu2-ho2 hue2-sio1-tshu3, in1 e7 lai5 phah4-hue2--a1!"
        ],
        [
          "阿純：除了拍火以外，閣會做真濟其他的代誌喔！",
          "A1-sun5: tu5-liau2 phah4-hue2 i2-gua7, in1 koh4 e7 tso3 tsin1 tse7 ki5-thann1 e5 tai7-tsi3--ooh4!"
        ],
        [
          "阿誠：敢有影？",
          "A1-sing5: kam2 u7-iann2?"
        ],
        [
          "阿純：當然嘛有影。會替人掠蛇、挽蜂岫，閣會救動物喔！",
          "A1-sun5: tong1-jian5 ma7 u7-iann2. in1 e7 the3 lang5 liah8 tsua5, ban2 phang1-siu7, koh4 e7 kiu3 tong7-but8--ooh4!"
        ],
        [
          "阿誠：你哪會知？",
          "A1-sing5 : li2 na2-e7 tsai1?"
        ],
        [
          "阿純：昨暗，阮兜門口的水溝仔內，有一隻貓仔囝規暝一直吼。阮厝邊頭尾足濟人欲去共救，毋過水溝仔蓋仙撬都撬袂開。尾仔有人撽電話叫消防隊。一下來，家俬搬出來，隨共水溝仔蓋撬開，貓仔囝就救出來矣。",
          "A1-sun5: tsa1-am3, gun2 tau1 mng5-khau2 e5 tsui2-kau1-a2 lai7, u7 tsit8 tsiah4 niau1-a2-kiann2 kui1-me5 it4-tit8 hau2. gun2 tshu3-pinn1-thau5-bue2 tsiok4 tse7 lang5 beh4 khi3 ka7 kiu3, m7-koh tsui2-kau1-a2 kua3 sian1 kiau7 to kiau7 be7 khui1. bue2--a2 u7 lang5 kha3 tian7-ue7 kio3 siau1-hong5 tui7.  in1 tsit8-e7 lai5, ke1-si1 puann1--tshut4-lai5, sui5 ka7 tsui2-kau1-a2 kua3 kiau7 khui1, niau1-a2-kiann2 to7 kiu3--tshut4-lai5 a1."
        ],
        [
          "阿誠：遮厲害喔！按呢我大漢嘛欲做消防隊員。",
          "A1-sing5 : tsiah4 li7-hai7--ooh4! an2-ni1 gua2 tua7-han3 ma7 beh4 tso3 siau1-hong5 tui7-uan5."
        ]
      ],
      "篇名": "第一課  消防隊"
    },
    {
      "段": [
        [
          "街頭巷尾旗仔颺颺飛，宣傳車四界踅，放送下暗有暗會，叫逐家招招咧，做伙來去公園坐。食暗飽，去到公園一下看，哇！人誠濟，坐甲揳揳揳。噢！原來是政見發表會。臺頂是三號候選人叫李全，伊講這擺出來選委員，無為家己為臺灣，做牛做馬嘛甘願。閣叫逐家認予真、看予明，才袂選毋著人咧心肝凝。臺跤的支持者嘛真熱情，噗仔一直拍，「當選！當選！」喝無停。我問爸爸選舉哪著按呢？爸爸講：現此時是民主社會，人人攏是頭家，伊欲做委員，愛予咱知影伊的政見是啥貨。",
          "Ke1-thau5-hang7-bue2 ki5-a2 iann7-iann7-pue1, suan1-thuan5-tshia1 si3-ke3 seh8, hong3-sang3 e7-am3 u7 am3-hue7, kio3 tak8-ke1 tsio1-tsio1--leh4, tso3-hue2 lai5-khi3 kong1-hng5 tse7. tsiah8-am3-pa2, khi3 kau3 kong1-hng5 tsit8-e7 khuann3, uah4! lang5 tsiann5 tse7, tse7 kah4 kheh4-kheh4-kheh4. ooh4! guan5-lai5 si7 tsing3-kian3 huat4-piau2-hue7. tai5-ting2 si7 sann1 ho7 hau7-suan2-jin5 kio3 Li2 Tsuan5, i1 kong2 tsit4 pai2 tshut4 lai5 suan2 ui2-uan5, bo5 ui7 ka1-ki7 ui5 tai5-uan5, tso3-gu5-tso3-be2 ma7 kam1-guan7. koh4 kio3 tak8-ke1 jim7 hoo7 tsin1, khuann3 hoo7 bing5, tsiah4 be7 suan2 m7-tioh8 lang5 teh4 sim1-kuann1 ging5. tai5-kha1 e5 tsi1-tshi5-tsia2 ma7 tsin1 jiat8-tsing5, phok8-a2 it4-tit8 phah4, 'tong3-suan2! tong3-suan2! ' huah4 bo5-thing5. gua2 mng7 pa1-pa1 suan2-ki2 na2 tioh8 an2-ne1? pa1-pa1 kong2: hian7-tshu2-si5 si7 bin5-tsu2 sia7-hue7, lang5-lang5 long2 si7 thau5-ke1, i1 beh4 tso3 ui2-uan5, ai3 hoo7 lan2 tsai1-iann2 i1 e5 tsing3-kian3 si7 siann2-hue3."
        ]
      ],
      "篇名": "第二課政見發表會"
    },
    {
      "段": [
        [
          "一陣乒乒碰碰的砲仔聲、鑼鼓聲，猶有響亮的鼓吹聲，那來那近，我緊走出去看。",
          "Tsit8 tsun7 pin1-pin1-phong3-phong3 e5 phau3-a2 siann1, lo5 koo2 siann1, iau2 u7 hiang2-liang7 e5 koo2-tshue1 siann1, na2 lai5 na2 kin7, gua2 kin2 tsau2 tshut4 khi3 khuann3."
        ],
        [
          "哇！一个躼的、一个矮的，是七爺、八爺；一个大目的、一个長耳的，是千里眼佮順風耳。閣有八人扛的大轎，頂懸坐的正是媽祖，原來今仔日是媽祖生。",
          "Uah4! tsit8 e5 lo3--e5, tsit8 e5 e2--e5, si7 tshit4-ia5, peh4-ia5; tsit8 e5 tua7-bok8--e5, tsit8 e5 tng2-hinn7--e5, si7 tshian1-li2-gan2 kah4 sun7-hong1-ni2. koh4 u7 peh4 lang5 kng1 e5 tua7 kio7, ting2-kuan5 tse7--e5 tsiann3 si7 ma2-tsoo2, guan5-lai5 kin1-a2-jit8 si7 ma2-tsoo2-senn1."
        ],
        [
          "捌聽阿公講，媽祖保庇咱祖先，對唐山平安來到臺灣，一代過一代到今，是咱臺灣人的守護神。莫怪厝邊隔壁攏僎牲醴、四果咧共拜。",
          "Bat4 thiann1 a1-kong1 kong2, ma2-tsoo2 po2-pi3 lan2 tsoo2-sian1, ui3 tng5-suann1 ping5-an1 lai5-kau3 tai5-uan5, tsit8 tai7 kue3 tsit8 tai7 kau3-tann1, si7 lan2 tai5-uan5-lang5 e5 siu2-hoo7-sin5. bok8-kuai3 tshu3-pinn1-keh4-piah4 long2 tshuan5 sing1-le2, su3-ko2 teh4 ka7 pai3."
        ],
        [
          "拜拜的時，我有聽著阿媽求媽祖，保庇我[敖^力]讀冊。我嘛細聲請媽祖，保庇阿媽身體勇健。",
          "Pai3-pai3 e5 si5, gua2 u7 thiann1 tioh8 a1-ma2 kiu5 ma2-tsoo2, po2-pi3 gua2 gau5 thak8-tsheh4. gua2 ma7 se3-siann1 tshiann2 ma2-tsoo2, po2-pi3 a1-ma2 sin1-the2 iong2-kiann7."
        ]
      ],
      "篇名": "第三課迎媽祖"
    },
    {
      "段": [
        [
          "母語日，真稀奇，校長[毛^火]頭講母語，人人講甲笑嘻嘻！大部分的人講臺語，小心講做「愛細膩」，阿興難得講客語，感謝講做「承蒙你」。Vavui  Vavui ，無人聽有撒可努講啥乜，原來伊咧講山豬，彼是排灣語。上界趣味的是Kitty，古錐講做「かわいい」，好食講做「おいしい」。你臆彼是啥乜語？喵喵喵，你聽、你聽，窗仔口彼隻貓咪，伊嘛咧講母語！母語日，誠歡喜，無分你我抑貓咪，逐家自由講母語。",
          "Bo2-gi2-jit8, tsin1 hi1-ki5, hau7-tiunn2 tshua7-thau5 kong2 bo2-gi2, lang5-lang5 kong2 kah4 tshio3-hi1-hi1! tua7-poo7-hun7 e5 lang5 kong2 tai5-gi2, sio2-sim1 kong2 tso3 'ai3 se3-ji7' , a1-hing1lan5-tit4kong2 kheh4-gi2, kam2-sia7 kong2tso3 'sen5-mong5-ngi3' . Vavui Vavui ,bo5 lang5thiann1u7 sa1-khi1-nu1kong2 siann2-mih4, guan5-lai5 i1teh4kong2 suann1-ti1, he1si7 pai5-uan1-gi2. siong7-kai3 tshu3-bi7--e5 si7Kitty, koo2-tsui1 kong2 tso3 'kha1-ua2-i2-i3' , ho2-tsiah8 kong2 tso3 'oo1-i2-si2-i3' . li2 ioh4 he1 si7 siann2-mih4 gi2? miau1 miau1 miau1, li2 thiann1, li2 thiann1, thang1-a2-khau2 hit4 tsiah4 niau1-mi1, i1 ma7 teh4 kong2 bo2-gi2! bo2-gi2-jit8, tsiann5 huann1-hi2, bo5-hun1 li2 gua2 ah4 niau1-mi1, tak8-ke1 tsu7-iu5 kong2 bo2-gi2."
        ]
      ],
      "篇名": "第四課母語日"
    },
    {
      "段": [
        [
          "大樹青青",
          "Tua7 tshiu7 tshinn1-tshinn1"
        ],
        [
          "鳳凰開花",
          "hong7-hong5 khui1-hue1"
        ],
        [
          "南風溫柔吹起",
          "lam5-hong1 un1-jiu5 tshue khi2"
        ],
        [
          "紅色蝴蝶",
          "ang5-sik4 oo5-tiap8"
        ],
        [
          "欲來離枝",
          "beh4 lai5 li7 ki1"
        ],
        [
          "飛向家己的藍天",
          "pue1 hiong3 ka1-ki7 e5 na5-thinn1"
        ],
        [
          "點點滴滴",
          "Tiam2-tiam2-tih4-tih4"
        ],
        [
          "小學六年",
          "sio2-hak8 lak8 ni5"
        ],
        [
          "難忘美麗回憶",
          "lan5-bong5 bi2-le7 hue5-ik8"
        ],
        [
          "感念感心",
          "kam2-liam7 kam2-sim1"
        ],
        [
          "老師同窗",
          "lau7-su1 tong5-tshong1"
        ],
        [
          "再會重逢何時",
          "tsai3-hue7 tiong5-hong5 ho5-si5"
        ],
        [
          "蟬聲依依",
          "Sian5 siann i1-i1"
        ],
        [
          "響亮上天",
          "hiang2-liang7 tsiunn7-thinn1"
        ],
        [
          "精神遐呢飽滇",
          "tsing1-sin5 hiah4-ni7 pa2-tinn7"
        ],
        [
          "寂寞韆鞦",
          "tsik8-bok8 tshian1-tshiu1"
        ],
        [
          "幌來幌去",
          "Hainn3 lai5 hainn3 khi3"
        ],
        [
          "拽手告別童年",
          "iat8-tshiu2 ko3-piat8 tong5-ni5"
        ],
        [
          "點點滴滴",
          "Tiam2-tiam2-tih4-tih4"
        ],
        [
          "小學六年",
          "sio2-hak8 lak8 ni5"
        ],
        [
          "永遠莫放袂記",
          "ing2-uan2 mai3 pang3-be7-ki3"
        ],
        [
          "感謝感恩",
          "kam2-sia7 kam2-un1"
        ],
        [
          "老師同學祝福前程萬里",
          "lau7-su1 tong5-oh8 tsiok4-hok4 tsian5-thing5 ban7-li2"
        ]
      ],
      "篇名": "第五課大樹青青"
    }
  ]
}
