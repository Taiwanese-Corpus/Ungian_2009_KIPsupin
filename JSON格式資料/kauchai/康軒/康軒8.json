{
  "出版年": "2008",
  "出版者": "康軒文教事業股份有限公司",
  "年級別": "四下",
  "文類": "教材",
  "書名": "閩南語第8冊",
  "書寫系統": "漢字",
  "資料": [
    {
      "段": [
        [
          "對臺灣飛出去，好歹總是靠家己，有流汗苦練的日子，今仔日才會出頭天。一粒球捏來捏去，[冘+頁]頭接受捕手的暗示，球出力摼出去，咻～緊甲像銃子！洋基！洋基！逐家喝甲真歡喜，臺灣之光---王建民，是咱寶島的好男兒！",
          "Tui3 tai5-uan5 pue1--tshut4-khi3, ho2-phainn2 tsong2-si7 kho3 ka1-ki7, u7 lau5-kuann7 khoo2-lian7 e5 jit8-tsi2, kin1-a2-jit8 tsiah4 e7 tshut4-thau5-thinn1. tsit8 liap8 kiu5 liap8 lai5 liap8 khi3, tim3-thau5 tsiap4-siu7 poo7-tshiu2 e5 am3-si7, kiu5 tshut4-lat8 khian1--tshut4-khi3, siu1~kin2 kah4 tshiunn7 tshing3-tsi2!iang5-ki1!iang5-ki1! tak8-ke1huah4kah4 tsin1 huann1-hi2, tai5-uan5-tsi1-kong1 Ong5 Kian3-bin5, si7 lan2 po2-to2 e5 ho2-lam5-ji5!"
        ]
      ],
      "篇名": "第一課  臺灣之光---王建民"
    },
    {
      "段": [
        [
          "十月初五  拜六  濟雲",
          "Tsap8-gueh8 tshe1-goo7 pai3-lak8 tse7 hun5"
        ],
        [
          "下晡爸爸載阮去病院看表兄，看著伊目箍烏青，跤鞏石膏，我問阿姨是按怎？阿姨講：「都騎鐵馬去挵著牆圍仔。」",
          "E7-poo1 pa1-pa1 tsai3 gun2 khi3 penn7-inn7 khuann3 piau2-hiann1, khuann3 tioh8 i1 bak8-khoo1 oo1-tshenn1, kha1 khong7 tsioh8-ko1, gua2 mng7 a1-i5 si7 an2-tsuann2? a1-i5 kong2: 'to1 khia5 thih4-be2 khi3 long3 tioh8 tshiunn5-ui5-a2. '"
        ],
        [
          "爸爸共表兄講：「後擺騎車著較細膩咧。」媽媽綴咧講：「你駛車嘛仝款，按呢才有乖。」爸爸即時徛挺挺行禮講：「是！大人。」",
          "Pa1-pa1 ka7 piau2-hiann1 kong2: 'au7-pai2 khia5 tshia1 tioh8 kah4 se3-ji7--leh4. ' ma1-ma1 tue3 leh4 kong2: 'li2 sai2 tshia1 ma7 kang5-khuan2, an2-ne1 tsiah4 u7 kuai1. ' pa1-pa1 tsik4-si5 khia7 thing5-thing5 kiann5-le2 kong2: 'si7! tai7-jin5. '"
        ]
      ],
      "篇名": "第二課  探病"
    },
    {
      "段": [
        [
          "十字路口車足猛，欲過毋通趕做前，安全第一有要領，聽我為恁說分明。先看對面青紅燈，紅燈尪仔徛衛兵，叫咱小等才通行，愛讓正爿佮倒爿。免等偌久換青燈，青燈尪仔真無閒，一步一步行無停，陪咱過街伊上興。",
          "Sip8-ji7 loo7-khau2 tshia1 tsiok4 bing2, beh4 kue3 m7-thang1 kuann2 tso3-tsian5, an1-tsuan5 te7-it4 u7 iau3-ling2, thiann1 gua2 ui7 lin2 sueh4 hun1-bing5. sing1 khuann3 tui3-bin7 tshenn1-ang5-ting1, ang5-ting1 ang1-a2 khia7 ue7-ping1, kio3 lan2 sio2-tan2 tsiah4 thong1-hing5, ai3 niu7 tsiann3-ping5 kah4 to3-ping5. bian2 tan2 lua7 ku2 uann7 tshenn1-ting1, tshenn1-ting1 ang1-a2 tsin1 bo5-ing5, tsit8 poo7 tsit8 poo7 kiann5 bo5-thing5, pue5 lan2 kue3-ke1 i1 siang7 hing1."
        ]
      ],
      "篇名": "第三課  青紅燈"
    },
    {
      "段": [
        [
          "火車火車行鐵枝，行到車頭，停佇月臺邊，有的欲盤車，有的欲出去。有人趕緊，隨叫tha1-khu2-sih4，有人盤公車，上界省錢，有人盤捷運，緊閣順序。毋管坐捷運去盤高鐵抑是坐火車，閣換tha1-khu2-sih4，臺灣的交通方便無地比。",
          "Hue2-tshia1 hue2 tshia1 kiann5 thih4-ki1, kiann5 kau3 tshia1-thau5, thing5 ti7 gueh8-tai5-pinn1, u7-e5 beh4 puann5-tshia1, u7-e5 beh4 tshut4--khi3. u7 lang5 kuann2-kin2, sui5 kio3 tha1-khu2-sih4, u7 lang5 puann5 kong1-tshia1, siong7-kai3 sing2-tsinn5, u7 lang5 puann5 tsiat8-un7, kin2 koh4 sun7-si7. m7-kuan2 tse7 tsiat8-un7 khi3 puann5 ko1-thih4 iah8 si7 tse7 hue2-tshia1, koh4 uann7 tha1-khu2-sih4, tai5-uan5 e5 kau1-thong1 hong1-pian7 bo5-te3-pi2."
        ]
      ],
      "篇名": "第四課  交通真利便"
    },
    {
      "段": [
        [
          "長尾山娘烏頭鬃，胭脂抹甲紅紅紅，規身穿甲媠噹噹，尾溜長長真迷人。長尾山娘一个夢，免驚獵銃佮鳥網，自由自在真輕鬆，快快樂樂一工閣一工，長尾山娘心相仝的心內有向望，無煩無惱佇臺灣，歡歡喜喜一冬過一冬。",
          "Tng5-bue2-suann1-niu5 oo1 thau5-tsang1, ian1-tsi1 buah4 kah4 ang5-ang5-ang5, kui1 sin1 tshing7 kah4 sui2-tang1-tang1, bue2-liu1 tng5-tng5 tsin1 be5-lang5. tng5-bue2-suann1-niu5 tsit8 e5 bang7, bian2 kiann1 lah8-tshing3 kah4 tsiau2-bang7, tsu7-iu5 tsu7-tsai7 tsin1 khin1-sang1, khuai3-khuai3-lok8-lok8 tsit8 kang1 koh4 tsit8 kang1, tng5-bue2-suann1-niu5 sim1 sio1-kang7, in1 e5 sim1-lai7 u7 ng3-bang7, bo5-huan5-bo5-lo2 ti7 tai5-uan5, huann1-huann1-hi2-hi2 tsit8 tang1 kue3 tsit8 tang1."
        ]
      ],
      "篇名": "第五課  長尾山娘"
    },
    {
      "段": [
        [
          "海洋世界真趣味，海馬是魚無成魚，魟仔魚若飛行機，八枝跤的是石距。若夆逐甲走袂離，飛烏就會飛上天。上威嚴的是鯊魚，海裡的魚攏驚伊。海膽身軀全全刺，會變色的是花枝，海洋世界足神奇，逐工攏像咧搬戲。",
          "Hai2-iunn5 se3-kai3 tsin1 tshu3-bi7, hai2-be2 si7 hi5 bo5-sing5 hi5, hang1-a2-hi5 na7 hue1-ling5-ki1, peh4-ki1-kha1--e5 si7 tsioh8-ki7. na7 hong5 jiok4 kah4 tsau2 be7 li7, pue1-oo1 to7 e7 pue1 tsiunn7-thinn1. siong7 ui1-giam5--e5 si7 sua1-hi5, hai2--nih4 e5 hi5 long2 kiann1 i1. hai2-tann2 sin1-khu1 tsuan5-tsuan5 tshi3, e7 pian3-sik4--e5 si7 hue1-ki1, hai2-iunn5 se3-kai3 tsiok4 sin5-ki5, tak8-kang1 long2 tshiunn7 teh4 puann1-hi3."
        ]
      ],
      "篇名": "第六課  海洋世界"
    }
  ]
}
