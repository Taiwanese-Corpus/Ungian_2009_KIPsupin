{
  "出版年": "2003",
  "出版者": "彰化縣政府",
  "年級別": "六下",
  "文類": "其他教材",
  "書名": "彰化縣國民小學鄉土語言臺語其他教材第十二冊",
  "書寫系統": "漢羅",
  "資料": [
    {
      "段": [
        [
          "逐擺日頭落山，日頭e5光照著門口埕牆圍仔e5時陣。你攏會聽著一陣真響e5吱吱聲，tui3門口埕牆圍仔角傳出來，這是啥麼聲音呢？這是肚蚓e5哭聲，伊na2哭na2講：目睭還我！目睭還我！這種聲音聽起來真悽涼，真可憐。",
          "Tak8-pai2 jit8-thau5 loh8-suann1, jit8-thau5 e5 kng1 tsio3 tioh8 mng5-khau2-tiann5 tshiunn5-ui5-a2 e5 si5-tsun7. li2 long2 e7 thiann1 tioh8 tsit8 tin7 tsin1 hiang2 e5 ki1-ki1 siann1, tui3 mng5-khau2-tiann5 tshiunn5-ui5-a2 kak4 thuan5--tshut4-lai5, tse1 si7 siann2-mih4 siann1-im1 ne1? Tse1 si7 too7-un2 e5 khau3-siann1, i1 na2 khau3 na2 kong2: bak8-tsiu1 hing5 gua2! bak8-tsiu1 hing5 gua2! Tsit4 tsiong2 siann1-im1 thiann1--khi2-lai5 tsin1 tshi1-liang5, tsin1 kho2-lian5."
        ],
        [
          "古早古早以前，肚蚓及蛇是tua3佇陸地e5朋友。彼個時陣，肚蚓有目睭，顛倒是蛇無目睭，蛇因為無目睭，m7-na7行動無方便，猶閣定定互蟾蜍、水雞欺負。Tsih4-tsuh4 e5水雞，不時放尿tiam3蛇e5身軀，凌遲kah4蛇歸身軀be7爽快。有一日早起，蛇hiong5-hiong5想著一個辦法，伊ka7肚蚓講：「肚蚓老大--e5，假使你兩蕊目睭借我一工，互我看一工即呢sui2 e5 世界m7知有偌好咧！猶閣我嘛想欲互遐e5使人討厭e5水雞，以後m7敢閣創治我。」無目睭e5蛇ka7頭伸高高，按呢siau3想講。肚蚓ka7蛇看一下，開嘴講：「好！m7-koh4我kan1-na7借你一工，到日頭落山e5時陣，目睭就愛還我。」",
          "Koo2-tsa2 koo2-tsa2 i2-tsing5, too7-un2 kap4 tsua5 si7 tua3 ti7 liok8-te7 e5 ping5-iu2. hit4 e5 si5-tsun7, too7-un2 u7 bak8-tsiu1, tian1-to3 si7 tsua5 bo5 bak8-tsiu1, tsua5 in1-ui7 bo5 bak8-tsiu1, m7-na7 hing5-tong7 bo5 hong1-pian7, iau2 koh4 tiann7-tiann7 hoo7 tsiunn1-tsi5, tsui2-ke1 khi1-hu7. Tsih4-tsuh4 e5 tsui2-ke1, put4-si5 pang3-jio7 tiam3 tsua5 e5 sing1-khu1, ling5-ti7 kah4 tsua5 kui1-sin1-khu1 be7 song2-khuai3. u7 tsit8 jit8 tsa2-khi2, tsua5 hiong5-hiong5 siunn7 tioh8 tsit8 e5 pan7-huat4, i1 ka7 too7-un2 kong2: 'too7-un2 lau7-tua7--e5, ka2-su2 li2 nng7 lui2 bak8-tsiu1 tsioh4 gua2 tsit8 kang1, hoo7 gua2 khuann3 tsit8 kang1 tsiah4-nih4 sui2 e5 se3-kai3 m7 tsai1 u7 jua7 ho2 leh4! iau2 koh4 gua2 ma7 siunn7 beh4 hoo7 hia1 e5 su2-lang5 tho2-ia3 e5 tsui2-ke1, i2-au7 m7 kann2 koh4 tshong3-ti7 gua2. ' bo5 bak8-tsiu1 e5 tsua5 ka7 thau5 tshun1 kuan5-kuan5, an2-ne1 siau3-siunn7 kong2. too7-un2 ka7 tsua5 khuann3 tsit8-e7, khui1-tshui3 kong2: 'ho2! m7-koh4 gua2 kan1-na7 tsioh4 li2 tsit8 kang1, kau3 jit8-thau5 loh8-suann1 e5 si5-tsun7, bak8-tsiu1 tsiu7 ai3 hing5 gua2. '"
        ],
        [
          "蛇講日頭落山以前，伊一定會將目睭送轉來。軟心e5肚蚓忍痛將兩蕊目睭挖出來，鬥tiam3蛇頭e5兩個窟仔。講起來真奇怪，蛇隨時感覺目睭金金，看會著面頭前e5物件，伊歡喜kah4跳起來，雖然肚蚓猶佇伊e5後壁teh4 hainn1 痛，但是蛇已經暢kah4無聽著啊，同時也be7記得看即呢仔sui2 e5 世界咧！伊總是想：去tshue7水雞算帳！",
          "Tsua5 kong2 jit8-thau5 loh8-suann1 i2-tsing5, i1 it4-ting7 e7 tsiong3 bak8-tsiu1 sang3--tng2-lai5. nng2-sim1 e5 too7-un2 jim2-thiann3 tsiong1 nng7 lui2 bak8-tsiu1 oo2--tshut4-lai5, tau3 tiam3 tsua5-thau5 e5 nng7 e5 khut4-a2. kong2--khi2-lai5 tsin1 ki5-kuai3, tsua5 sui5-si5 kam2-kak4 bak8-tsiu1 kim1-kim1, khuann3 e7 tioh8 bin7-thau5-tsing5 e5 mih8-kiann7, i1 huann-hi2 kah4 thiau3--khi2-lai5, sui1-jian5 too7-un2 iau2 ti7 i1 e5 au7-piah4 teh4 hainn1-thiann3, tan7-si7 tsua5 i2-king1 thiong3 kah4 bo5 thiann1 tioh8 a2, tong5-si5 ia7 be7-ki3-tit4 khuann3 tsiah4-ni5-a2 sui2 e5 se3-kai3 leh4! I1 tsong2-si7 siunn7: khi3 tshue7 tsui2-ke1 sng3-siau3!"
        ],
        [
          "就按呢蛇用ka7肚蚓借來e5目睭，四界去tshue7水雞算帳，起先蛇拄咬著水雞e5腳腿，愛水雞求伊諒情，後來伊感覺水雞e5肉誠甜，就一嘴將水雞吞落去腹肚。歸日咧，蛇食二、三十隻大細隻e5水雞、伊從來都m7 bat4食kah4即phang1-phai3。",
          "Tsiu7 an2-ne1 tsua5 iong7 ka7 too7-un2 tsioh4--lai5 e5 bak8-tsiu1, si3-ke3 khi3 tshue7 tsui2-ke1 sng3-siau3, khi2-sian1 tsua5 tu2 ka7 tioh8 tsui2-ke1 e5 kha1-thui2, ai3 tsui2-ke1 kiu5 i1 liong7-tsing5, au7-lai5 i1 kam2-kak4 tsui2-ke1 e5 bah4 tsiann5 tinn1, tsiu7 chit8 tshui3 tsiong1 tsui2-ke1 thun1--loh8-khi3 pak4-too2. kui1-jit8 leh4, tsua5 tsiah8 ji7, sann-tsap8 tsiah4 tua7-se3 tsiah4 e5 tsui2-ke1, i1 tsiong5-lai5 to1 m7 bat4 tsiah8 kah4 tsiah4 phang1-phai3."
        ],
        [
          "日頭欲落山啦，蛇想著應該將目睭還互肚蚓e5時陣到啦，但是伊閣自私咧想：有目睭實在誠好，我無愛閣再過彼種無目睭，烏天暗地e5日子，可憐e5肚蚓，我be7凍顧著你囉！就按呢忘恩背義e5蛇，將肚蚓e5目睭占做家己e5，呣還肚蚓。tui3彼日了後，每工日頭落山e5時陣，肚蚓就會哭：目睭還我！目睭還我！一日過一日，一年過一年，蛇已經be7記得還目睭e5代誌，可憐e5肚蚓逐日暗頭仔就teh4哭：目睭還我！目睭還我！",
          "Jit8-thau5 beh4 loh8-suann1 lah4, tsua5 siunn7 tioh8 ing1-kai1 tsiong1 bak8-tsiu1 hing5 hoo7 too7-un2 e5 si5-tsun7 kau3--lah4, tan7-si7 i1 koh4 tsu7-su1 leh4 siunn7: u7 bak8-tsiu1 sit8-tsai7 tsiann5 ho2, gua2 bo5-ai3 koh4-tsai3 kue3 hit4 tsiong2 bo5 bak8-tsiu1, oo1-thinn1-am3-te7 e5 jit8-tsi2, kho2-lian5 e5 too7-un2, gua2 be7-tang3 koo3 tioh8 li2 lo5! tsiu7 an2-ne1 bong5-un1-pue7-gi7 e5 tsua5, tsiong1 too7-un2 e5 bak8-tsiu1 tsiam3 tso3 ka1-ki7 e5, m7 han5 too7-un2. tui3 hit4 jit8 liau2-au7, mui2-kang1 jit8-thau5 loh8-suann1 e5 si5-tsun7, too7-un2 to7 e7 khau3: bak8-tsiu1 hing5 gua2! bak8-tsiu1 hing5 gua2! tsit8 jit8 kue3 tsit8 jit8, tsit8 ni5 kue3 tsit8 ni5, tsua5 i2-king1 be7-ki3-tit4 hing5 bak8-tsiu1 e5 tai7-tsi3, kho2-lian5 e5 too7-un2 tak8-jit8 am3-thau5-a2 to7 teh4 khau3: bak8-tsiu1 hing5 gua2! bak8-tsiu1 hing5 gua2!"
        ],
        [
          "肚蚓無目睭，看be7著物件，無法度，只好鑽入去土底生活，土底e5烏暗世界，是m7免目睭e5，m7-koh4逐日暗頭仔，伊猶是會懷念伊e5兩蕊珍貴e5目睭。所以咱tsit4-mai2逐日暗頭仔e5時陣，猶會聽著肚蚓e5哭聲。",
          "Too7-un2 bo5 bak8-tsiu1, khuann3 be7 tioh8 mih8-kiann7, bo5 huat-too7, tsi2-ho2 tsng3 jip8 khi3 thoo5-te2 sing1-uah8, thoo5-te2 e5 oo1-am3 se3-kai3, si7 m7 bian2 bak8-tsiu1 e5, m7-koh4 tak8-jit8 am3-thau5-a2, i1 iau2 si7 e7 huai5-liam7 i1 e5 nng7 lui2 tinn1-kui3 e5 bak8-tsiu1. soo2-i2 lan2 tsit4-mai2 tak8-jit8 am3-thau5-a2 e5 si5-tsun7, iau2 e7 thiann1 tioh8 too7-un2 e5 khau3-siann1."
        ],
        [
          "雖然肚蚓失去目睭，土地公煞加互伊一條命，假使咱佇田裡做穡，無抵好將肚蚓切斷，切斷e5兩節肚蚓，m7-na7 be7死，無偌久猶會生出兩尾新肚蚓來，這是好心e5肚蚓，家己也想be7到--e5。",
          "Sui1-jian5 too7-un2 sit4-khi3 bak8-tsiu1, thoo2-ti7-kong1 suah4 ke1 hoo7 i1 tsit8 tiau5 mia7, ka2-su2 lan2 ti7 tshan5-nih4 tsoh4-sit4, bo5 tu2-ho2 tsiong1 too7-un2 tshiat4 tng2, tshiat4 tng2 e5 nng7 tsat4 too7-un2, m7-na7 be7 si2, bo5 lua7 ku2 iau2 e7 senn1-tshut4 nng7 bue2 sin1 too7-un2 lai5, tse1 si7 ho2-sim1 e5 too7-un2, ka1-ki7 ia7 siunn7 be7 kau3--e5."
        ],
        [
          "請問：肚蚓e5哭聲怎樣？你有聽過無？",
          "Tshiann2-mng7: too7-un2 e5 khau3-siann1 tsainn2-iunn7? li2 u7 thiann1--kue3 bo5?"
        ]
      ],
      "篇名": "第一課  肚蚓e5目睭"
    },
    {
      "段": [
        [
          "人我叫阿君",
          "Lang5 gua2 kio3 a1-kun1"
        ],
        [
          "愛哭閣愛滾",
          "Ai3-khau3 koh4 ai3-kun2"
        ],
        [
          "夯一支大棍",
          "Giah8 tsit8 ki1 tua7-kun3"
        ],
        [
          "提一支肉骨",
          "Theh8 tsit8 ki1 bah4-kut4"
        ],
        [
          "身穿紅花裙",
          "Sin1 tshing7 ang5-hue1-kun5"
        ],
        [
          "那行那咧滾",
          "Na2 kiann5 na2 leh4 kun2"
        ],
        [
          "這條路上近",
          "Tsit4 tiau5 loo7 siong7 kun7"
        ],
        [
          "啥知tsiah4-nih4滑",
          "Siann2-tsai1 tsiah4-nih4 kut8"
        ],
        [
          "跋一倒",
          "Puah8 tsit8-to2"
        ],
        [
          "真鬱卒",
          "Tsin1 ut4-tsut4"
        ],
        [
          "跋一倒",
          "Puah8 tsit8-to2"
        ],
        [
          "有夠歹運",
          "U7-kau3 phainn2-un7"
        ],
        [
          "君滾棍骨 裙滾近滑",
          "Kun1 kun2 kun3 kut4 kun5 kun2 kun7 kut8"
        ],
        [
          "君滾棍骨 裙滾近滑",
          "Kun1 kun2 kun3 kut4 kun5 kun2 kun7 kut8"
        ]
      ],
      "篇名": "第二課  人我叫阿君"
    },
    {
      "段": [
        [
          "Kau2-kuai3 e5阿杰仔：",
          "Kau2-kuai3 e5 a1-kiat8-a2:"
        ],
        [
          "上課鐘聲已經tan5，學生挨挨陣陣peh4tsiunn7大樓，突然間傳來一陣honn1-honn1叫的水螺聲，一直吼be7煞，閣有緊急e5播音聲：",
          "Siong7-kho3 tsing1 siann1 i2-king1 tan5, hak8-sing1 e1-e1 tin7-tin7 peh4 tsiunn7 tua7-lau5, tut8-jian5-kan1 thuan5 lai5 tsit8 tsun7 honn1-honn1-kio3 e5 tsui2-le5 siann1, it4-tit8 hau2 be7 suah4, koh4 u7 kin2-kip4 e5 poo3-im1 siann1:"
        ],
        [
          "「緊急狀態！緊急狀態！有火災！有火災！」",
          "'Kin2-kip4 tsong7-thai3! kin2-kip4 tsong7-thai3! u7 hue2-tsai1! u7 hue2-tsai1!"
        ],
        [
          "「緊急狀態！緊急狀態！有火災！有火災！」",
          "'Kin2-kip4 tsong7-thai3! kin2-kip4 tsong7-thai3! u7 hue2-tsai1! u7 hue2-tsai1!"
        ],
        [
          "一陣囝仔gang7-gang7niau1-niau1-khuann3，到底是發生啥物代誌？",
          "Tsit8 tin7 gin2-a2 gang7-gang7 niau1-niau1-khuann3, tau3-te2 si7 huat4-sing1 siann2-mih8 tai7-tsi3?"
        ],
        [
          "「老師！發生啥代誌，哪會按呢生？」",
          "'Lau7-su1! Huat4-sing1 siann2 tai7-tsi3, na2-e7 an2-ne-senn1? '"
        ],
        [
          "「Mai3 緊張！老師來看覓！」",
          "'Mai3 kin2-tiunn1! lau7-su1 lai5 khuann3-mai7! '"
        ],
        [
          "斡出教室門口看覓，原來大樓e5火災緊急警報器已經起動，斟酌看詳細，抑無啥原因？經過調查tshiah4知是學生阿杰仔kau2-kuai3去kang5tshih8開關，害逐家懷疑是啥代誌？",
          "Uat4 tshut4 kau3-sik4 mng5-khau2 khuann3-mai7, guan5-lai5 tua7-lau5 e5 hue2-tsai1 kin2-kip4 king2-po3-khi3 i2-king1 khi2-tong7, tsim1-tsiok4 khuann3 siong5-se3, ah4 bo5 siann2 guan5-in1? King1-kue3 tiau1-tsa1 tshiah4 tsai1 si7 hak8-sing1 a1-kiat8-a2 kau2-kuai3 khi3 kang5 tshih8 khai1-kuan1, hai7 tak8-ke1 huai5-gi5 si7 siann2 tai7-tsi3?"
        ],
        [
          "Tann1無要緊，好佳哉無代誌，若是真正發生火災，逐家tioh8se3-ji7火災無情，燒起來m7是teh4滾笑，樓仔厝燒壞，錢銀財寶斷半屑，財產去了了，無厝thang1tua3，偌悽慘你敢知？",
          "Tann1 bo5-iau3-kin2, ho2-ka1-tsai3 bo5 tai7-tsi3, na7 si7 tsin1-tsiann3 huat4-sing1 hue2-tsai1, tak8-ke1 tioh8 se3-ji7 hue2-tsai1 bo5-tsing5, sio1--khi2-lai5 m7 si7 teh4 kun2-tshio3, lau5-a2-tshu3 sio1 hai7, tsinn5-gin5 tsai5-po2 tng7-puann3-sut4, tsai5-san2 khu3 liau2-liau2, bo5 tshu3 thang1 tua3, lua7 tshi1-tsham2 li2 kam2 tsai1?"
        ],
        [
          "「老師！火燒厝真驚人--honn1？」",
          "'Lau7-su1! hue2-sio1-tshu3 tsin1 kiann1-lang5 honn1?"
        ],
        [
          "「是--a7！火燭小心，小心火燭，囝仔人tioh8 m7-thang1烏白sng2火，「三年著賊偷，m7值一年火加落」，火燒厝e5損失，比著賊偷hoo7賊仔偷 theh8去--e5猶較嚴重，好佳哉m7是真正火燒厝，若無tioh8慘--a3，m7-koh4阿杰仔按呢作孽烏白tshih8開關，嘛是不應該，若是去hoo7消防警察聽著，起動消防隊員來救火，代誌tioh8大條--a7，阿杰仔！你知影m7著--無？去後壁罰徛，家己想看覓。」",
          "' Si7--a7! hue2-tsik4 sio2-sim1, sio2-sim1 hue2-tsik4, gin2-a2-lang5 tioh8 m7-thang1 oo1-peh8 sng2-hue2, 'sann1 ni5 tioh8-tshat8-thau1, m7-tat8 tsit8 ni5 hue2-ka1-lauh8' , hue2-sio1-tshu3 e5 sun2-sit4, pi2 tioh8-tshat8-thau1 hoo7 tshat8-a2 thau1-theh8 khi3 e5 iau2 khah4 giam5-tiong7, ho2-ka-tsai3 m7 si7 tsin1-tsiann3 hue2-sio1-tshu3, na7-bo5 tioh8 tsham2--a3, m7-koh4 a1-kiat8-a2 an2-ne1 tsok4-giat8 oo1-peh8 tshih8 khai1-kuan1, ma7 si7 put4-ing1-kai1, na7 si7 khi3 hoo7 siau1-hong5 king2-tshat4 thiann1 tioh8, khi2-tang7 siau1-hong5 tui7-uan5 lai5 kiu3-hue2, tai7-tsi3 tioh8 tua7-tiau5--a7, a1-kiat8-a2! li2 tsai1-iann2 m7-tioh8 bo5? khi3 au7-piah4 huat8-khia7, ka1-ki7 siunn7 khuann3-mai7. '"
        ]
      ],
      "篇名": "第三課  三年著賊偷，m7值一年火加落"
    },
    {
      "段": [
        [
          "東 東 東，阿嘉想欲做阿公",
          "Tong1 tong1 tong1, a1-ka1 siunn7 beh4 tso3 a1-kong1"
        ],
        [
          "黨 黨 黨，請你m7-thang1烏白講",
          "Tong2 tong2 tong2, tshiann2 li2 m7-thang1 oo1-peh8 kong2"
        ],
        [
          "棟 棟 棟，若無我就ka7你摃",
          "Tong3 tong3 tong3, na7-bo5 gua2 tsiu7 ka7 li2 kong3"
        ],
        [
          "督 督 督，閣講你就hoo7雞啄",
          "Tok4 tok4 tok4, koh4 kong2 li2 tsiu7 hoo7 ke1 tok4"
        ],
        [
          "東黨棟督 東黨棟督",
          "Tong1 tong2 tong3 tok4 tong1 tong2 tong3 tok4"
        ],
        [
          "同 同 同，你講e5 話『我不懂』",
          "Tong5 tong5 tong5, li2 kong2 e5 ue7『我不懂』"
        ],
        [
          "黨 黨 黨，阿扁--a3已經做總統",
          "Tong2 tong2 tong2, a1-pinn2-a3 i2-king1 tso3 tsong2-thong2"
        ],
        [
          "洞 洞 洞，台灣一定有希望",
          "Tong7 tong7 tong7, tai5-uan5 it4-ting7 u7 hi1-bong7"
        ],
        [
          "毒 毒 毒，自由民主上快樂",
          "Tok8 tok8 tok8, tsu7-iu5 bin5-tsu2 siong7 khuai3-lok8"
        ],
        [
          "東黨棟督 同黨洞毒",
          "Tong1 tong2 tong3 tok4 tong5 tong2 tong7 tok8"
        ],
        [
          "東黨棟督 同黨洞毒",
          "Tong1 tong2 tong3 tok4 tong5 tong2 tong7 tok8"
        ],
        [
          "自由民主上快樂",
          "Tsu7-iu5 bin5-tsu2 siong7 khuai3-lok8"
        ]
      ],
      "篇名": "第四課  阿嘉想欲做阿公"
    },
    {
      "段": [
        [
          "阿爸有一支鹿角做e5hun1-tshue1。",
          "A1-pa1 u7 tsit8 ki1 lok8-kak4 tso3 e5 hun1-tshue1."
        ],
        [
          "He1是阿兄tua3ti7阿里山teh4做集材工仔e5時陣，tui3山內khioh4著一支鹿仔lak4--落來e5角所做e5hun1-tshue1。",
          "He1 si7 a1-hiann tua3 ti7 a1-li2-san1 teh4 tso3 tsip8-tsha5-kang1-a2 e5 si5-tsun7, tui3 suann1-lai7 khioh4 tioh8 tsit8 ki1 lok8-a2 lak4--loh8-lai5 e5 kak4 soo2 tso3 e5 hun1-tshue1."
        ],
        [
          "阿爸足愛彼支hun1-tshue1，不時嘛tsah4tiau5-tiau5，一--來會tang3pok4-hun1，真好giah8，閣真好pok4；二--來嘛會tang3ka7別人展講：「tse1.是阮後生tui3阿里山giah8--轉來e5！」",
          "A1-pa1 tsiok4 ai3 hit4 ki1 hun1-tshue1, put4-si5 ma7 tsah4 tiau5-tiau5, it4--lai5 e7-tang3 pok4-hun1, tsin ho2 giah8, koh4 tsin1 ho2 pok4; ji7--lai5 ma7 e7-tang3 ka7 pat8-lang5 tian2 kong2: 'tse1.si7 guan2 hau7-senn1 tui3 a1-li2-san1 giah8--tng2-lai5 e5! '"
        ],
        [
          "Tsit4時我khia7ti7邊--a1聽--著，我就知影，阿爸又閣teh4展In1囝真正有孝--a3!「鹿角hun1-tshue1neh4！鹿仔角做--e5，恁敢有？」",
          "Tsit4-si5 gua2 khia7 ti7 pinn1-a1 thiann1 tioh8, gua2 tsiu7 tsai1-iann2, a1-pa1 iu7-koh4 teh4 tian2 In1 kiann2 tsin1-tsiann3 iu2-hau3 a3! 'lok8-kak4 hun1-tshue1 neh4! lok8-a2 kak4 tso3 e5, lin2 kam2 u7? '"
        ],
        [
          "攏已經過三十外冬--a1，m7-koh4到tann1，每一擺若看著鹿仔e5角，就會去想著阿爸giah8e5hit4支hun1-tshue1。",
          "Long2 i2-king1 kue3 sann1-tsap8 gua7 tang1 a1, m7-koh4 kau3-tann1, mui2 tsit8 pai2 na7 khuann3 tioh8 lok8-a2 e5 kak4, to7 e7 khi3 siunn7 tioh8 a1-pa1 giah8 e5 hit4 ki1 hun1-tshue1."
        ],
        [
          "會記得有一工，大概是下晡三、四點仔e5款，阿爸beh4pok4-hun1，tshue7無伊e5hun1-tshue1，到底phang1-kian3tui3叨位去--neh4?厝內底四ke3tshue7透透，攏tshue7無。",
          "E7-ki3-tit4 u7 tsit8 kang1, tai7-khai3 si7 e7-poo1 sann1, si3 tiam2-a2 e5 khuan2, a1-pa1 beh4 pok4-hun1, tshue7 bo5 i1 e5 hun1-tshue1, tau3-te2 phang1-kian3 tui3 to2-ui7 khi3 neh4?tshu3 lai7-te2 si3-ke3 tshue7 thau3-thau3, long2 tshue7 bo5."
        ],
        [
          "「He1--lo3奇--loo3？敢會khng3tiam3 牛肚福--a3 In1兜？」",
          "'He1--lo3 ki5 loo3? kam2 e7 khng3 tiam3 gu5-too7-hok4-a3 In1 tau1?"
        ],
        [
          "「Jih4--e3！ 你去福--a3In1hia1tshue7看mai7--leh4！看有khng3tiam3In1桌頂--bo5！」我隨時兩步當做一步走，一目nih4，走到福--a3In1兜：",
          "'Jih4--e3! li2 khi3 hok4-a3 In1 hia1 tshue7 khuann3-mai7--leh4! khuann3 u7 khng3 tiam3 In1 toh4-ting2 bo5! ' gua2 sui5-si5 nng7 poo7 tong3-tso3 tsit8 poo7 tsau2, tsit8-bak8-nih4, tsau2 kau3 hok4-a3 In1 tau1:"
        ],
        [
          "「阮阿爸e5hun1-tshue1有khng3ti7tsia1無？」",
          "'Guan2 a1-pa1 e5 hun1-tshue1 u7 khng3 ti7 tsia1 bo5? '"
        ],
        [
          "「Tshue7看mai7--leh4！振仔叔公tu2-tsiah4有來--過，無的確khng7ti7灶頭hia1！」",
          "'Tshue7 khuann3-mai7--leh4! tsin3-a1 tsik4-kong1 tu2-tsiah4 u7 lai5 ke3, bo5-tik4-khak4 khng7 ti7 tsau3-thau5 hia1! '"
        ],
        [
          "「無--leh4！」",
          "'bo5--leh4! '"
        ],
        [
          "「Ah4若無，閣tshue7看有ti7人客宮仔hia1 bo5？」",
          "'Ah4 na7-bo5, koh4 tshue7 khuann3 u7 ti7 lang5-kheh4 kiong1-a2 hia1 bo5? '"
        ],
        [
          "「嘛無！」",
          "'Ma7 bo5!"
        ],
        [
          "「按呢，我就m7知--a1!」",
          "'An2-ne1, gua2 tsiu7 m7 tsai1--a1!'"
        ],
        [
          "Tshue7 kah4 歸身軀汗，攏tshue7無。只好走--轉去：",
          "Tshue7 kah4 kui1-sin1-khu1 kuann7, long2 tshue7 bo5. tsi2-ho2 tsau2--tng2-khi3:"
        ],
        [
          "「阿爸！tshue7無--lah4！」",
          "'A1-pa1! tshue7 bo5 lah4!"
        ],
        [
          "「Hiah4-nih4飯桶，kan1-tann1一支hun1-tshue1都tshue7無 ？閣去Lau3肚西--a1 In1 店仔tshue7看有--bo5！」 我頭tu2-a2 有去hia1坐一時仔，無定著lak4 ti7 hia1！」",
          "'Hiah4-nih4 png7-thang2, kan1-tann1 tsit8 ki1 hun1-tshue1 to1 tshue7 bo5? Koh4 khi3 Lau3-too7-sai1-a1 In1 tiam3-a2 tshue7 khuann3 u7 bo5! ' gua2 thau5-tu2-a2 u7 khi3 hia1 tse7 tsit8-si5-a2, bo5 tiann7-tioh8 lak4 ti7 hia1! '"
        ],
        [
          "閣tshue7歸半晡，猶是tshue7無，驚人罵，走phing7緊--e3！大粒汗細粒汗一直流，拚勢走轉去阿爸e5面頭前：",
          "Koh4 tshue7 kui1-puann3-poo1, iau2 si7 tshue7 bo5, kiann1-lang5 ma7, tsau2 phing7 kin2--e3! tua7-liap8 kuann7 se3-liap8 kuann7 it4-tit8 lau5, piann3-se3 tsau2 tng2 khi3 a1-pa1 e5 bin7-thau5-tsing5:"
        ],
        [
          "「阿爸！嘛是tshue7無！」",
          "'A1-pa1! ma7 si7 tshue7 bo5! '"
        ],
        [
          "「He1， He1--lo3奇--loo3！」 阿爸一旁急，一旁用手khok4-khok4比， 「哪會tshue7無 ？哪會tshue7無？」",
          "'He1 , He1--lo3 ki5--loo3! ' a1-pa1 tsit8-ping5 kip4, tsit8-ping5 iong7 tshiu2 khok4-khok4 pi2, 'na2-e7 tshue7 bo5? na2-e7 tshue7 bo5? '"
        ],
        [
          "叔伯兄哥爐--e7目睭金 ：「阿叔 ！你手裡 giah8--e5彼支是啥 ？」「Aih4! hioh4！giah8tiam3手--裡講tshue7歸晡--啦！」",
          "Tsik4-peh4 hiann1-ko1 loo5--e7 bak8-tsiu1 kim1: 'a1-tsik4! li2 tshiu2--nih4 giah8--e5 hit4 ki1 si7 siann2? ' 'Aih4 ! hioh4! giah8 tiam3 tshiu2--nih4 kong2 tshue7 kui1-poo1--lah4!'"
        ],
        [
          "tsit4時陣，逐家攏笑kah4 ki1-ki1叫！ 阿爸嘛一面笑，一面點番仔火，大大嘴suh4一下，煙對鼻孔霧--出來！真正爽快。",
          "' Tsit4 si5-tsun7, tak8-ke1 long2 tshio3 kah4 ki1-ki1 kio3! A1-pa1 ma7 tsit8-bin7 tshio3, tsit8-bin7 tiam2 huan1-a2-hue2, tua7-tua7 tshui3 suh4--tsit8-e7, ian1 tui3 phinn7-khang1 buh--tshut4-lai5! Tsin1-tsiann3 song2-khuai3."
        ],
        [
          "Hit4時，我e5心內，嘛感覺誠歡喜，頭抵仔hia1e5艱苦kah4腳酸，就按呢be7記得--a3！",
          "Hit4 si5, gua2 e5 sim1-lai7, ma7 kam2-kak4 tsiann5 huann1-hi2, thau5-tu2-a hia1 e5 kan1-khoo2 kah4 kha1-sng1, tsiu7 an2-ne1 be7-ki3—tit4 a3!"
        ]
      ],
      "篇名": "第五課  阿爸e5 鹿角薰吹"
    },
    {
      "段": [
        [
          "庵 庵 庵 山頂一間尼姑庵",
          "Am1 am1 am1 suann1-ting2 tsit8 king1 ni5-koo1-am1"
        ],
        [
          "Am2.am2.am2早頓包仔配燒am2",
          "Am2.am2.am2 tsa2-tng3 pau1-a2 phue3 sio1-am2"
        ],
        [
          "暗 暗 暗 暝時無火有卡暗",
          "Am3 am3 am3 me5-si5 bo5 hue2 u7 khah am3"
        ],
        [
          "涵 涵 涵 壁堵予風吹一涵",
          "Ham5 ham5 ham5 piah4-too2 hoo7 hong1 tshue tsit8 ham5"
        ],
        [
          "Am2.am2.am2只有冷糜無燒am2",
          "Am2.am2.am2 tsi2-u7 ling2-muai5 bo5 sio1-am2"
        ],
        [
          "餡 餡 餡 包仔嘛無包豆餡",
          "Am7 am7 am7 pau1-a2 ma7 bo5 pau1 tau7-ann7"
        ],
        [
          "壓 壓 壓 風颱欲來低氣壓",
          "Ap4 ap4 ap4 hong1-thai1 beh4 lai5 ke7-khi3-ap4"
        ],
        [
          "盒 盒 盒 準備乾糧十外盒",
          "Ap8 ap8 ap8 tsun2-pi7 ta1-niu5 tsap8 gua7 ap8"
        ],
        [
          "庵am2暗壓  涵am2餡盒",
          "Am1 am2 am3 ap4 ham5 am2 am7 ap8"
        ],
        [
          "庵am2暗壓  涵am2餡盒",
          "Am1 am2 am3 ap4 ham5 am2 am7 ap8"
        ]
      ],
      "篇名": "第六課  山頂一間尼姑庵"
    },
    {
      "段": [
        [
          "「父母疼囝長流水」，",
          "'Pe7-bu2 thiann3-kiann2 tng5-liu5-tsui2' ,"
        ],
        [
          "十月懷胎才出世，",
          "Tsap8-gueh8 huai5-thai1 tsiah4 tshut4-si3,"
        ],
        [
          "Lak8屎lak8尿tshiann5你大，",
          "Lak8-sai2 lak8-jio7 tshiann5 li2 tua7,"
        ],
        [
          "牛奶粉、醫藥費，",
          "Gu5-ni1-hun2, i1-ioh8-hui3,"
        ],
        [
          "硩kah4阿爸be7喘氣，",
          "Teh4 kah4 a1-pa1 be7 tshuan2-khui3,"
        ],
        [
          "暝日抱囝金金看，",
          "Me5-jit8 pho7 kiann2 kim1-kim1-khuann3,"
        ],
        [
          "驚你熱、驚你寒，",
          "Kiann li2 jiat8, kiann li2 kuann5,"
        ],
        [
          "六歲入學ng3到讀大學，",
          "Lak8 hue3 jip8-oh8 ng3 kau3 thok8 tai7-hak8,"
        ],
        [
          "日--時ka7你補：",
          "Jit8--si5 ka7 li2 poo2:"
        ],
        [
          "補beh4gau5讀冊，",
          "Poo2 beh4 gau5 thak8-tsheh4,"
        ],
        [
          "暝時ka7你補：",
          "Me5-si5 ka7 li2 poo2:"
        ],
        [
          "你哪會瘦kah4骨包皮！",
          "Li2 na2-e7 san2 kah4 kut4-pau1-phue5!"
        ],
        [
          "望也望，等也等，",
          "Bang7 a2 bang7, tan2 a2 tan2,"
        ],
        [
          "等到有一工，",
          "Tan2 kau3 u7 tsit8 kang1,"
        ],
        [
          "你嘛結婚做大人，",
          "Li2 ma7 kiat4-hun1 tso3 tua7-lang5,"
        ],
        [
          "阮e5擔頭無hiah4重，",
          "Guan2 e5 tann3-thau5 bo5 hiah4 tang7,"
        ],
        [
          "想beh4ng3，",
          "Siunn7 beh4 ng3,"
        ],
        [
          "Ng3beh4序細來有孝。",
          "Ng3 beh4 si7-se3 lai5 iu2-hau3."
        ],
        [
          "結果煞來",
          "Kiat4-ko2 suah4 lai5"
        ],
        [
          "「囝孝父母樹尾風」：",
          "'Kiann2 hau3 pe7-bu2 tshiu7-bue2 hong1' :"
        ],
        [
          "人tshiann5我，",
          "Lang5 tshiann5 gua2,"
        ],
        [
          "我嘛愛tshiann5人，",
          "Gua2 ma7 ai3 tshiann5 lang5,"
        ],
        [
          "囝猶細漢著愛顧，",
          "Kiann2 iau2 se3-han3 tioh8 ai3-koo3,"
        ],
        [
          "阿爸阿母請忍耐，",
          "A1-pa1 a1-bu2 tshiann2 jim2-nai7, ."
        ],
        [
          "等卡閒工才轉去，",
          "Tan2 khah4 ing5-kang1 tsiah4 tng2--khi3,"
        ],
        [
          "囝是我e5、孫是你e5，",
          "Kiann2 si7 gua2 e5, sun1 si7 li2 e5,"
        ],
        [
          "公家來疼敢m7是？",
          "Kong1-ke1 lai5 thiann3 kam2 m7 si7?"
        ],
        [
          "阮囝交待--e5是聖旨，",
          "Guan2 kiann2 kau-tai3--e5 si7 sing3-tsi2,"
        ],
        [
          "父母e5話慢且是，",
          "Pe7-bu2 e5 ue7 ban7-tshiann2-si7,"
        ],
        [
          "老--e5拼輸細--e5 ，",
          "Lau7--e5 piann3 su1 se3--e5,"
        ],
        [
          "阿公拚輸恁老父 ，",
          "A1-kong1 piann3 su1 lin2 lau7-pe7,"
        ],
        [
          "真正是「囝孝父母樹尾風」。",
          "Tsin1-tsiann3 si7 'kiann2 hau3 pe7-bu2 tshiu7-bue2 hong1'."
        ]
      ],
      "篇名": "第七課  母疼囝長流水，囝孝父母樹尾風"
    },
    {
      "段": [
        [
          "龜 龜 龜 土腳一隻龜",
          "Ku1 ku1 ku1 thou5-kha1 tsit8 tsiah4 ku1"
        ],
        [
          "久 久 久 行路行傷久",
          "Ku2 ku2 ku2 kiann5-lou7 kiann5 siunn1 ku2"
        ],
        [
          "句 句 句 恬恬無半句",
          "Ku3 ku3 ku3 tiam7-tiam7 bo5 puann3-ku3"
        ],
        [
          "Kuh4 kuh4 kuh4  斑鳩 ku7-kuh4-kuh4",
          "Kuh4 kuh4 kuh4 pan1-kah4 ku7-kuh4-kuh4"
        ],
        [
          "Ku5ku5ku5是牛m7是ku5",
          "Ku5 ku5 ku5 si7 gu5 m7 si7 ku5"
        ],
        [
          "久 久 久m7-thang1吼傷久",
          "Ku2 ku2 ku2 m7-thang1 hau2 siunn ku2"
        ],
        [
          "舊 舊 舊 來去tshue7阿舅",
          "Ku7 ku7 ku7 lai5-khi3 tshue7 a1-ku7"
        ],
        [
          "kuh8 kuh8 kuh8kuh8-kuh8-kuh8",
          "kuh8 kuh8 kuh8 kuh8-kuh8-kuh8"
        ],
        [
          "Ku1 ku2 ku3 kuh4  ku5 ku2 ku7 kuh8",
          "Ku1 ku2 ku3 kuh4 ku5 ku2 ku7 kuh8"
        ]
      ],
      "篇名": "第八課  土腳一隻龜"
    },
    {
      "段": [
        [
          "禮拜日，青商會ti7阮庄內社區舉辦「假日親子活動」，節目非常精彩，有放風吹、扑kan1-lok8、兩人三腳走飆kap4掠鰗鰡，嘛有真濟看--e5食--e5齣頭，據在人食，據在人sng2，鬧熱滾滾。",
          "Le2-pai3-jit8, tshing1-siong1-hue7 ti7 guan2 tsng1-lai7 sia7-khu1 ki2-pan7 'ka3-jit8 tshin1-tsu2 uah8-tang7' , tsiat4-bok8 hui1-siong5 tsing1-tshai2, u7 pang3-hong1-tshue1, phah4 kan1-lok8, nng7-lang5-sann1-kha1 tsau2-pio1 kap4 liah8 hoo5-liu1, ma7 u7 tsin1 tse7 khuann3--e5 tsiah8--e5 tshut4-thau5, ku3-tsai7 lang5 tsiah8, ku3-tsai7 lang5 sng2, lau7-liat8-kun2-kun2."
        ],
        [
          "Hit4日我上kah4意e5遊戲tio7是掠鰗鰡，一大桶e5鰗鰡，倒tiam3小型e5塑膠游泳池內，規定囝仔tshiah4會使落去掠鰗鰡，大人kan1-na7會使ti7邊--a1提塑膠袋仔聽候te2鰗鰡，據在囝仔掠，掠著e5人e5，sng2一擺，規定五分鐘。",
          "Hit4 jit8 gua2 siong7 kah4-i3 e5 iu5-hi3 tio7 si7 liah8 hoo5-liu1, tsit8 tua7 thang2 e5 hoo5-liu1, to2 tiam3 sio2-hing5 e5 sok4-ka1 iu5-ing2-ti5 lai7, kui1-ting7 gin2-a2 tshiah4 e7-sai2 loh8 khi3 liah8 hoo5-liu1, tua7-lang5 kan1-na7 e7-sai2 ti7 pinn1-a1 theh8 sok4-ka1 te7-a2 thing3-hau7 te2 hoo5-liu1, ku3-tsai7 gin2-a2 liah8, liah8 tioh8 e5 lang5 e5, sng2 tsit8 pai2, kui1-ting7 goo7 hun1-tsing1."
        ],
        [
          "號令一開始，阮tio7開始掠，鰗鰡滑溜siu3，tsiann5gau5suan1，真歹掠，掠著tio7閣hoo7伊溜suan1去，sian1掠tio7掠be7著，大人tiam3池仔邊一直喝，囝仔ti7魚池仔內一直緊張，兩支手khok8-khok8-sa1，認真掠，掠kah4吱吱叫，足鬧熱。有e5人sng2kah4跋跋--倒，我e5衫仔褲嘛tam5了了，五分鐘到--a3，攏總掠三尾，有e5掠無半尾， 逐家攏sng2kah4真歡喜。",
          "Ho7-ling7 tsit8 khai1-si2, guan2 tio7 khai1-si2 liah8, hoo5-liu1 kut8-liu1-siu3, tsiann5 gau5 suan1, tsin1 phainn2 liah8, liah8 tioh8 tio7 koh4 hoo7 i1 liu1 suan1 khi3, sian1 liah8 tio7 liah8 be7 toh8, tua7-lang5 tiam3 ti5-a2 pinn1 it4-tit8 huah4, gin2-a2 ti7 hi5-ti5-a2 lai7 it4-tit8 kin2-tiunn1, nng7 ki1 tshiu2 khok8-khok8-sa1, jin7-tsin1 liah8, liah8 kah4 ki1-ki1 kio3, tsiok4 lau7-jiat8. u7 e5 lang5 sng2 kah4 puah8-puah8-to2, gua2 e5 sann1-a2-khoo3 ma7 tam5 liau2-liau2, goo7 hun1-tsing1 kau3-a3, long2-tsong2 liah8 sam1-bue2, u7 e5 liah8 bo5 puann3 be2, tak8-ke1 long2 sng2 kah tsin1 huann1-hi2."
        ],
        [
          "Sng2了換別人，beh4閣sng2e5人tio7愛閣去登記，阿爸講：",
          "Sng2 liau2 uann7 pat8-lang5, beh4 koh4 sng2 e5 lang5 tio7 ai3 koh4 khi3 ting1-ki3, a1-pa1 kong2:"
        ],
        [
          "Tsit4-ma2你知影--a3 honn1，為啥物叫做鰗鰡hoo5起來tio7閣hoo7伊溜去，真有意思--honn1！敢beh4閣sng2一擺？",
          "Tsit4-ma2 li2 tsai1-iann2 a3 honn1, ui7-siann2-mih8 kio3-tso3 hoo5-liu1 hoo5--khi2-lai5 tio7 koh4 hoo7 i1 liu--khi3, tsin1 u7 i3-su3 honn1! kiam2 beh4 koh4 sng2 tsit8 pai2?."
        ],
        [
          "「Beh4--noo3！」阮閣sng2一擺，tio7去放風吹，sng2kah4足夠氣tsiah4轉去。",
          "'Beh4--noo3! ' guan2 koh4 sng2 tsit8 pai2, tio7 khi3 pang3-hong1-tshue1, sng2 kah4 tsiok4 kau3-khui3 tsiah4 tng2--khi3"
        ]
      ],
      "篇名": "第九課  掠鰗鰡"
    }
  ]
}
