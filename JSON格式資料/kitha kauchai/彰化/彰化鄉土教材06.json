{
  "出版年": "1994",
  "出版者": "彰化縣政府",
  "年級別": "六",
  "文類": "其他教材",
  "書名": "彰化縣鄉土教育教材系列－河洛語讀本－第六冊美麗的寶島－台灣",
  "書寫系統": "漢字",
  "資料": [
    {
      "段": [
        [
          "台灣的地理位置：",
          "tai5-uan5 e5 te7-li2 ui7-ti3"
        ],
        [
          "台灣地區佇太平洋的火山帶上，嘛是[彳+宁]佇東亞花綵列島的中央，是琉球弧佮呂宋弧相會的所在。台灣的地殼呣是誠穩定，才會不時發生「地動」的代誌。",
          "tai5-uan5 te7-khu ti7 thai3-ping5-iunn5 e5 hue2-suann tua3-siong7, ma7si7khia7ti7 tang-a hue tshai2 liat8-to2 e5 tiong-ng, si7 liu5-kiu5-oo5 kah lu7-song3-oo5 siong-hue7 e5 soo2-tsai7. tai5-uan5 e5 te7-khak m7 si7 tsiann5 un2-ting7,tsiah e7put-si5 huat-sing「te7-tang7」e5 tai7-tsi3."
        ],
        [
          "台灣本島[彳+宁]佇中國大陸的東南旁，伊的東旁是太平洋，東北旁有琉球群島，東南旁隔巴士海峽佮菲律賓的巴丹群島相向，西旁隔臺灣海峽佮福建省相向。",
          "tai5-uan5 pun2-to2 khia7ti7 tiong-kok tai7-liok8 e5 tang lam5-ping5, i e5 tang-ping5 si7 thai3-ping5-iunn5, tang pak-ping5 u7 liu5-kiu5 kun5-to2, tang-lam5-ping5 keh pa-su7 hai2-kiap kah hui-lut8-pin e5 pa-tan kun5-to2 sann-ng3, sai-ping5 keh tai5-uan5hai2-kiap kah hok-kian3-sing2 sann-ng3."
        ],
        [
          "台灣的領域佮面積",
          "tai5-uan5 e5 ling2-hik8 kah bian7-tsik"
        ],
        [
          "台灣的總面積有36,002平方公里。（其中台灣本島的面積有35,824平方公里，澎湖群島的面積有127平方公里），佇人文地理上，照行政區分台灣省佮台北、高雄兩個直轄市。",
          "tai5-uan5 e5 tsong2 bian7-tsik u7 36,002 ping5-hong kong-li2. (ki5-tiong tai5-uan5 pun2-to2 e5 bian7-tsik u7-35,824 ping5-hong kong-li2, phenn5-oo5 kun5-to2 e5 bian7-tsik u7 127 ping5-hong kong-li2) , ti7 jin5-bun5 te7-li2siong7, tsiau3 hing5-tsing3 khu-hun tai5-uan5-sing2 kah tai5-pak, ko-hiong5 nng7 e5 tit8-hat-tshi7."
        ],
        [
          "台灣本島上北旁是富貴角，上南旁是鵝鑾鼻，長三百九十四公里，闊一百四十四公里，親像一條蕃薯的美麗島嶼。",
          "tai5-uan5 pun2-to2siong7 pak-ping5 si7 hu3-kui3 kak, siong7lam5-ping5 si7 go5-luan5-phinn7, tng5 sann pah kau2 tsap8 si3 kong-li2, khuah tsit8 pah si3 tsap8 si3 kong-li2, tshin-tshiunn7 tsit8 tiau5 han-tsi5 e5 bi2-le7 to2-su7."
        ],
        [
          "台灣的山地佮山脈",
          "tai5-uan5 e5 suann-te7 kah suann-meh8"
        ],
        [
          "台灣本島，海拔佇500公尺以上的山，占全島面積百分之五十四，大部分集中佇中央佮東旁，對東旁到西旁有四條山脈。",
          "tai5-uan5 pun2-to2, hai2-puat8 ti7 500 kong-tshioh i2 siong7 e5 suann, tsiam tsuan5 to2 bian7-tsik pah hun tsi goo7 tsap8 si3, tua7-poo7-hun7 tsip8-tiong ti7 tiong-ng kah tang-ping5, tui3 tang-ping5 kau3 sai-ping5 u7-si3-liau5 suann-meh8."
        ],
        [
          "（一）台東海墘山脈：長150公里，闊16.5公里。",
          "(it) tai5-tang hai2-kinn5 suann-meh8: tng5-150 kong-li2, khuah 16.5 kong-li2."
        ],
        [
          "（二）中央山脈：是台灣本島上重要的分水嶺，北旁對蘇澳的烏岩角開始，南旁到鵝鑾鼻，全部的長340公里。",
          "(ji7) tiong-iong-suann-meh8: si7 tai5-uan5 pun2-to2 siong7 tiong7-iau3 e5 pun-tsui2 nia2, pak-ping5 tui3 soo-o3 e5 oo-giam5-kak khai-si2, lam5-ping5 kau3 go5-luan5-phinn7, tsuan5-poo7 e5 tng5 340 kong-li2."
        ],
        [
          "（三）雪山山脈佮玉山山脈：即兩支山是互濁水溪隔開，雪山山脈長180公里，闊30公里。玉山海拔懸3952公尺。",
          "(sann) seh-suann suann-meh8 kah giok8-san suann-meh8: tsit nng7 ki suann si7 hoo7 lo5-tsui2-khue keh-khui, seh-suann suann-meh8 tng5180 kong-li2, khuah 30 kong-li2. giok8-san hai2-puat8 kuan5 3952 kong-tshioh."
        ],
        [
          "（四）阿里山山脈：古早號做番界嶺，北旁對鼻頭角開始，南旁到鳳山附近，全部的長330公里。",
          "(si3) a-li2-san suann-meh8: koo2-tsa2 ho7-tso3 huan-kai3-nia2, pak-ping5 tui3 phinn7-thau5-kak khai-si2, lam5-ping5 kau3 hong7-suann hu7-kin7, tsuan5-poo7 e5 tng5 330 kong-li2."
        ],
        [
          "台灣的盆地佮平洋",
          "tai5-uan5 e5 phun5-te7 kah pinn5-iunn5"
        ],
        [
          "台灣的盆地，土質攏真肥。台中盆地上大，面積有380平方公里，第二是200平方公里的台北盆地。",
          "tai5-uan5 e5 phun5-te7, thoo5-tsit long2 tsin pui5. tai5-tiong phun5-tue7 siong7 tua7, bian7-tsik u7 380 ping5-hong kong-li2, te7-ji7 si7 200 ping5-hong kong-li2 e5 tai5-pak phun5-tue7."
        ],
        [
          "台灣的平洋是嘉南平洋上大，面積4,500平方公里。第二是屏東平洋，面積1,200平方公里，第三是宜蘭平洋，面積320平方公里。",
          "tai5-uan5 e5 pinn5-iunn5 si7 ka-lam5 pinn5-iunn5 siong7 tua7, bian7-tsik 4,500 ping5-hong kong-li2. te7-ji7 si7 pin5-tong pinn5-iunn5, bian7-tsik 1,200 ping5-hong kong-li2, te7-sann si7 gi5-lan5 pinn5-iunn5, bian7-tsik 320 ping5-hong kong-li2."
        ],
        [
          "台灣的河川、湖泊佮水庫",
          "tai5-uan5 e5 ho5-tshuan, oo5-poh8 kah tsui2-khoo3"
        ],
        [
          "台灣島河川的面積，上大的是中部的濁水溪流域，面積有4,324平方公里，猶閣有南部的高屏溪流域，面積有3,257平方公里，北部的淡水河流域，面積有2,726平方公里。",
          "tai5-uan5 to2 ho5-tshuan e5 bian7-tsik, siong7 tua7 e5 si7 tiong-poo7 e5 lo5-tsui2-khe liu5-hik8, bian7-tsik u7 4,324 ping5-hong kong-li2, iau2-koh u7 lam5-poo7 e5 ko-pin5-khe liu5-hik8, bian7-tsik u7 3,257 ping5-hong kong-li2, pak-poo7 e5 tam7-tsui2-ho5 liu5-hik8, bian7-tsik u7-2,726 ping5-hong kong-li2."
        ],
        [
          "台灣地區湖泊無濟，卡有經濟價值的，有南投縣的日月潭（明湖），高雄縣的澄清湖，屏東縣的龍鑾潭佮花蓮縣的鯉魚潭。",
          "tai5-uan5 te7-khu oo5-poh8 bo5 tse7, khah4 u7 king-tse3 ke3-tat8 e5, u7 lam5-tau5-kuan7 e5 jit8-guat8-tham5 (bing5 oo5) , ko-hiong5-kuan7 e5 ting5-tshing-oo5, pin5-tong-kuan7 e5 liong5-luan5-tham5 kah hua-lian5-kuan7 e5 li2-hi5-tham5."
        ],
        [
          "台灣的水庫，水量超過一億公噸的有：曾文溪的曾文水庫，淡水河的翡翠水庫，大漢溪的石門水庫，大甲溪的德基水庫，濁水溪的日月潭水庫，萬大溪的霧社水庫，曾文溪的烏山頭水庫。",
          "tai5-uan5 e5 tsui2-khoo3, tsui2-liong7 tshiau-kue3 tsit8-ik kong-tun3 e5 u7: tsan-bun5-khe e5 tsan-bun5-tsui2-khoo3, tam7-tsui2-ho5 e5 hui2-tshui3-tsui2-khoo3, tua7-han3 khee5 tsioh8-mng5 tsui2-khoo3, tai7-kah-khe e5 tik-ki tsui2-khoo3, lo5-tsui2-khe e5 jit8-guat8-tham5 tsui2-khoo3,ban7-tai7-khe e5 bu7-sia7 tsui2-khoo3, tsan-bun5-khe e5 oo-suann-thau5 tsui2-khoo3."
        ],
        [
          "台灣的海墘（海岸）",
          "tai5-uan5 e5 hai2-kinn5 (hai2-huann7)"
        ],
        [
          "台灣的四邊攏是海，海墘攏總有1,250公里。地質佮外形來分，會當分做四大類：",
          "tai5-uan5 e5 si3-pinn long2 si7 hai2, hai2-kinn5 long2-tsong2 u7 1,250 kong-li2. te7-tsit kah gua7-hing5 lai5 hun, e7-tang3 hun-tso3 si3 tua7 lui7:"
        ],
        [
          "（一）北部岩石海墘：對東旁的三貂角開始，到西旁的淡水河口，攏總有85公里，是北部第一良港。",
          "(tsit8) pak-poo7 gam5-tsioh8 hai2-kinn5: tui3 tang-ping5 e5 sam-tiau-kak khai-si2, kau3 sai-ping5 e5 tam7-tsui2-ho5 khau2, long2-tsong2 u7 85 kong-li2, si7 pak-poo7 te7-it liong5 kang2."
        ],
        [
          "（二）西部離水海墘：對北旁的淡水河口，到南旁的楓港附近，大部分是沙質海墘，攏總有四百外公里。",
          "(ji7) sai-poo7 li7 tsui2 hai2-kinn5: tui3 pak-ping5 e5 tam7-tsui2-ho5 khau2, kau3 lam5-ping5 e5 hong-kang2 hu7-kin7, tua7 poo7-hun7 si7 sua tsit hai2-kinn5, long2-tsong2 u7 si3 pah gua7 kong-li2."
        ],
        [
          "（三）南部珊瑚礁海墘：對西旁的楓港，到東旁的旭海，攏總90公里，有誠濟真媠的礁石，值得大家去迌遊賞。",
          "(sann) lam5-poo7 san-oo5-tsiau hai2-kinn5:tui3 sai-ping5 e5 hong-kang2,kau3 tang-ping5 e5 hiok-hai2, long2-tsong2 90 kong-li2, u7 tsiann5 tse7 tsin sui2 e5 tsiau-tsioh8, tat8-tit tai7-ke khi3 tshit-tho5 iu5-siunn2."
        ],
        [
          "（四）東部斷崖海墘：對北旁的萊萊鼻，到南旁的旭海，攏總380公里，這段海墘，寒天有東北風，熱天閣有風颱，所以有少的斷崖。",
          "(si3) tang-poo7 tuan7-gai5 hai2-kinn5: tui3 pak-ping5 e5 lai5-lai5-phinn7,kau3 lam5-ping5 e5 hiok-hai2, long2-tsong2 380 kong-li2, tsit tuann7 hai2-kinn5, kuann5-thinn u7 tang-pak-hong, juah8-thinn kok u7 hong-thai, soo2-i2 u7 be7 tsio2 e5 tuan7-gai5."
        ],
        [
          "台灣的氣候",
          "tai5-uan5 e5 khi3-hau7"
        ],
        [
          "台灣本島佇北緯21度45分佮25度20分中間，北回歸線通過嘉義的水上佮花蓮的瑞穗。北回歸線北旁是副熱帶氣候，南旁熱帶氣候。除了高山以外，台灣地區的氣候是溫度懸。雨濟閣風誠強。",
          "tai5-uan5 pun2-to2 ti7 pak-hui7 21 too7 45 hun kah 25 too7 20 hun tiong-kan, pak-hue5-kui-suann3 thong-kue3 ka-gi7 e5 tsui2-siong7 kah hua-lian e5 sui7-sui7. pak-hue5-kui-suann3 pak-ping5 si7 hu3-jiat8-tai7 khi3-hau7, lam5-ping5 jiat8-tai7 khi3-hau7. tu5-liau2 ko suann i2 gua7, tai5-uan5 te7-khu e5 khi3-hau7 si7 un-too7 kuan5. hoo7 tse7 kok hong tsiann5 kiong5."
        ],
        [
          "台灣的農業",
          "tai5-uan5 e5 long5-giap8"
        ],
        [
          "台灣的雨水真充足，山林的面積占52％，農作的面積占四分之一，一年會當二收亦是三收。周圍的海洋提供誠好發展的漁業環境。作穡人的厝內閣慣習飼豬、牛、雞、鴨等……，做副業。",
          "tai5-uan5 e5 hoo7-tsui2 tsin tshiong-tsiok, suann-na5 e5 bian7-tsik tsiam 52％, long5-tsok e5 bian7-tsik tsiam si3 hun tsi it, tsit8 ni5 e7 tang3 ji7 siu iah8-si7 sann siu. tsiu-ui5 e5 hai2-iunn5 the5-kiong tsiann5 ho2 huat-tian2 e5 hi5-giap8 khuan5-king2. tsoh-sit-lang5 e5 tshu3 lai7 koh kuan3-si3 tshi7 ti, gu5, ke, ah ting2 ……, tso3 hu3-giap8."
        ],
        [
          "台灣的林業",
          "tai5-uan5 e5 lim5-giap8"
        ],
        [
          "台灣的森林面積占52％，攏總有186萬公頃。南部五百公尺以下地區有熱帶綠色闊葉林。二千至三千公尺的山地，是針葉林。三千公尺以上的山地是高山的草洋（草原），無半叢卡大叢的林木。針葉林佮高山草洋交界的所在，號做「森林線」。",
          "tai5-uan5 e5 som-lim5 bian7-tsik tsiam 52％, long2-tsong2 u7 186 ban7 kong-khing2. lam5-poo7 goo7 pah kong-tshioh i2 ha7 te7-khu u7 jiat8-tai7 lik8-sik khuah hioh8 na5. nng7 tshing tsi3 sann tshing kong-tshioh e5 suann-te7, si7 tsiam hioh8 na5. sann tshing kong-tshioh i2 siong7 e5 suann-te7 si7 ko suann e5 tshau2 iunn5 (tshau2-guan5) , bo5 puann3 tsang5 kha2 tua7 tsang5 e5 lim5-bok8. tsiam hioh8 na5 kah ko-suann tshau2 iunn5 kau-kai3 e5 soo2-tsai7, ho7 tso3 「som-lim5 suann3」 ."
        ],
        [
          "台灣的交通",
          "tai5-uan5 e5 kau-thong"
        ],
        [
          "台灣的交通誠方便，上蓋重要的中山高速公路對基隆開始直通高雄。東部有蘇花公路佮花東公路。東西向的公路，上重要的有北橫公路，中橫公路佮南橫公路。",
          "tai5-uan5 e5 kau-thong tsiann5 hong-pian7, siong7-kai3 tiong7-iau3 e5 tiong-san ko-sok kong-loo7 tui3 ke-lang5 khai-si2 tit8-thong ko-hiong5. tang-poo7 u7 soo-hua-kong-loo7 kah hua-tang kong-loo7. tang-sai hiong3 e5 kong-loo7, siong7 tiong7-iau3 e5 u7 pak-hing5 kong-loo7, tiong-hing5 kong-loo7 kah lam5-hing5 kong-loo7."
        ],
        [
          "桃園中正國際機場，高雄小港機場是咱台灣出入國內外的大門，出出入入的旅客誠濟。",
          "tho5-hng5 tiong-tsing3 kok-tse3 ki-tiunn5, ko-hiong5 sio2-kang2 ki-tiunn5 si7 lan2 tai5-uan5 tshut-jip8 kok lai7-gua7 e5 tua7 mng5, tshut-tshut jip8-jip8 e5 lu2-kheh tsiann5 tse7."
        ],
        [
          "猶閣有基隆港、台中港、高雄港是台灣西部三個主要的國際商港，因為有深水碼頭，所以貨物咧起落誠方便。花蓮港是東海岸的國際商港。",
          "iau2-koh u7 ke-lang5-kang2, tai5-tiong-kang2, ko-hiong5-kang2 si7 tai5-uan5 sai-poo7 sann e5 tsu2-iau3 e5 kok-tse3 siong-kang2, in-ui7 u7 tshim tsui2 be2-thau5, soo2-i2 hue3-but8 leh khi2-loh8 tsiann5 hong-pian7. hua-lian-kang2 si7 tang-hai2-huann7 e5 kok-tse3 siong-kang2."
        ],
        [
          "台灣的人口",
          "tai5-uan5 e5 jin5-khau2"
        ],
        [
          "目前，台灣的人口主要分布佇西部平洋（平原）佮盆地。本島中央部分的山區人口真少，東部地區因為山真濟，所以人口嘛無濟。",
          "bok8-tsian5, tai5-uan5 e5 jin5-khau2 tsu2-iau3 hun-poo3 ti7 sai-poo7 pinn5-iunn5 (ping5-guan5) kah phun5-te7. pun2-to2 tiong-ng poo7-hun e5 suann-khu jin5-khau2 tsin tsio2, tang-poo7 te7-khu in-ui7 suann tsin tse7, soo2-i2 jin5-khau2 ma7 bo5 tse7."
        ],
        [
          "台灣的人口已經超過二千萬人，人口上濟的都市是台北市，人口密度相當懸，每平方公里超過一萬人以上，是世界上真罕得看的代誌。",
          "tai5-uan5 e5 jin5-khau2 i2-king tshiau-kue3 nng7 tshian ban7 lang5, jin5-khau2 siong7 tse7 e5 too-tshi7 si7 tai5-pak-tshi7, jin5-khau2 bit8-too7 siong-tong kuan5, mui2 ping5-hong kong-li2 tshiau-kue3 tsit8 ban7 lang5 i2 siong7, si7 se3-kai3-siong7 tsin han2-tit khuann3 e5 tai7-tsi3."
        ],
        [
          "第二大都市是高雄市，人口的密度，每平方公里超過九千人，工業的發展誠緊。",
          "te7-ji7 tua7 too-tshi7 si7 ko-hiong5-tshi7, jin5-khau2 e5 bit8-too7, mui2 ping5-hong kong-li2 tshiau-kue3 kau2 tshing lang5, kang-giap8 e5 huat-tian2 tsiann5 kin2."
        ],
        [
          "中央山地區，人口密度佇二十人以下（高雄縣的桃源鄉，每平方公里干單五人）。山地佮都市人口的分佈相差誠濟。",
          "tiong-iong suann te7-khu, jin5-khau2 bit8-too7 ti7 ji7 tsap8 lang5 i2 ha7 (ko-hiong5-kuan7 e5 tho5-guan5-hiong, mui2 ping5-hong kong-li2 kan-ta goo7 lang5) . suann-te7 kah too-tshi7 jin5-khau2 e5 hun-poo3 siong-tsha tsiann5 tse7."
        ]
      ],
      "篇名": "一、台灣的地理"
    },
    {
      "段": [
        [
          "台灣的自然資源",
          "tai5-uan5 e5 tsu7-jian5 tsu-guan5"
        ],
        [
          "台灣是一個人人呵咾的島嶼，四季如春，自然資源真澎湃。土地、水、野生動物、植物、礦產攏是咱的資產，大家愛知福、惜福好好啊利用、珍惜。",
          "tai5-uan5 si7 tsit8 e5 lang5 lang5 o-lo2 e5 to2-su7, su3-kui3 ju5 tshun, tsu7-jian5 tsu-guan5 tsin phong-pai3. thoo2-te7, tsui2, ia2-sing tong7-but8, sit8-but8, khong3-san2 long2 si7 lan2-e5 tsu-san2, tak8-ke ai3 ti-hok, sioh-hok ho2 ho2 a2 li7-iong7, tin-sioh."
        ],
        [
          "台灣土地資源的利用",
          "tai5-uan5 thoo2-te7 tsu-guan5 e5 li7-iong7"
        ],
        [
          "台灣的土地資源卡少，咱欲利用土地，愛做全盤的規畫—平地的利用愛保留足額的綠地；山坡地的開發愛做好水土保持；都市的空地會使哩開闢做公園，海埔新生地會使哩做工業區佮漁業養殖場。",
          "tai5-uan5 e5 thoo2-tue7 tsu-guan5 khah tsio2, lan2 beh li7-iong7 thoo2-tue7, ai3 tso3 tsuan5-puann5 e5 kui-ue7 ---- pinn5-te7 e5 li7-iong7 ai3 po2-liu5 tsiok-giah8 e5 lik8-te7; suann-pho-te7 e5 khai-huat ai3 tso3 ho2 tsui2-thoo2-po2-tshi5; too-tshi7 e5 khang-te7 e7-sai2-li khai-pit8 tso3 kong-hng5, hai2-poo sin-sing-te7 e7-sai2-li tso3 kang-giap8-khu kah hi5-giap8 iong2-sit8 tiunn5."
        ],
        [
          "台灣水資源的利用",
          "tai5-uan5 tsui2 tsu-guan5 e5 li7-iong7"
        ],
        [
          "台灣的河川攏無長，雨水若傷濟的時，會造成水災，若傷少的時，又閣元旱。為著欲充分利用水資源，起造真濟水庫。卡大的水庫有北部淡水河區域的石門水庫佮翡翠水庫，南部的曾文水庫佮珊瑚潭水庫（烏山頭）。",
          "tai5-uan5 e5 ho5-tshuan long2 bo5 tng5, hoo7-tsui2 na7 siunn tse7 e5 si5, e7 tso7-sing5 tsui2-tsai, na7 siunn tsio2 e5 si5, iu7-koh uan5-huann7. ui7 tioh8 beh tshiong-hun li7-iong7 tsui2 tsu-guan5, khi2-tso7 tsin tse7 tsui2-khoo3. kha2 tua7 e5 tsui2-khoo3 u7 pak-poo7 tam7-tsui2-ho5 khu-hik8 e5 tsioh8-mng5 tsui2-khoo3 kah hui2-tshui3 tsui2-khoo3, lam5-poo7 e5 tsan-bun5 tsui2-khoo3 kah san-oo5-tham5 tsui2-khoo3 (oo-suann-thau5) ."
        ],
        [
          "台灣動力資源的利用",
          "tai5-uan5 tong7-lik8 tsu-guan5 e5 li7-iong7"
        ],
        [
          "咱台灣的生活水準提高真緊，動力資源生產量無夠通用。石油、塗炭、天然氣、水力、核能，遮的動力資源，咱一方面愛節約，親像續手關電火、關水轉仔頭、減用冷氣等……習慣以外。愛繼續開發動力資源，親像增建水庫，開發日頭能源佮地熱，攏是真好的辦法。",
          "lan2 tai5-uan5 e5 sing-uah8 tsui2-tsun2 the5 ko tsin kin2, tong7-lik8 tsu-guan5 sing-san2-liong7 bo5 kau3 thong iong7. tsioh8-iu5, thoo5 thuann3, thian-jian5-khi3, tsui2-lik8, hut8-ling5, tsia e5 tong7-lik8 tsu-guan5, lan2 tsit8 hong-bin7 ai3 tsiat-iok, tshin-tshiunn7 sua3 tshiu2 kuainn tian7-hue2, kuan tsui2-tsuan2-a2 thau5, kiam2 iong7 ling2-khi3 ting2 …… sip8-kuan3 i2-gua7. ai3 ke3-siok8 khai-huat tong7-lik8 tsu-guan5, tshin-tshiunn7 tsing kian3 tsui2-khoo3, khai-huat jit8-thau5 ling5-guan5 kah te7-jiat8, long2 si7 tsin ho2 e5 pan7-huat."
        ],
        [
          "台灣動、植物資源",
          "tai5-uan5 tong7, sit8-but8 tsu-guan5"
        ],
        [
          "台灣是[彳+宁]亞熱帶的地區，雨水真濟，氣候溫暖，地形複雜，有山、丘陸、盆地、台地、平洋、沙洲等各種地形。有誠濟的動、植物資源。又閣台灣是島嶼的地形，受著地理上長期的隔離，特別的動物、植物所占的比例誠懸。",
          "tai5-uan5 si7 khia7 ti7 a-jiat8-tai7 e5 te7-khu, hoo7-tsui2 tsin tse7, khi3-hau7 un-luan2, te7-hing5 hok8-tsap8, u7 suann, khu-lik8, phun5-te7, tai5-te7, pinn5-iunn5, sua-tsiu ting2 kok-tsiong2 te7-hing5. u7 tsiann5 tse7 e5 tong7, sit8-but8 tsu-guan5. iu7-koh tai5-uan5 si7 to2-su7 e5 te7-hing5, siu7 tioh8 te7-li2 siong7 tng5-ki5 e5 keh-li7, tik8-piat8 e5 tong7-but8, sit8-but8 soo2 tsiam e5 pi2-le7 tsiann5 kuan5."
        ],
        [
          "近來，咱台灣的山坡地佮森林過度的開發，互一寡動物強強欲絶種囉！尤其是特種的鳥類干單生長佇咱台灣耳定。那準佇咱台灣滅種，就表示永遠佇地球上消失囉！這是外仔可惜！嘛需要大家攏同齊來關心的代誌。",
          "kin7-lai5, lan2 tai5-uan5 e5 suann-pho-te7 kah som-lim5 kue3-too7 e5 khai-huat, hoo7 tsit8-kua2 tong7-but8 kiong5-kiong5 beh tsuat8-tsiong2 lo5! iu5-ki5 si7 tik8-tsiong2 e5 tsiau2-lui7 kan-ta sing-tiong2 ti7 lan2 tai5-uan5 na7-tiann7. na2 tsun2 ti7 lan2 tai5-uan5 biat8-tsing2, tsiu7 piau2-si7 ing2-uan2 ti7 te7-kiu5 siong7 siau-sit lo5! tse si7 gue7-a2 kho2-sioh! ma7 su-iau3 tai7-ke long2 tang5-tse5 lai5 kuan-sim e5 tai7-tsi3."
        ],
        [
          "向望大家常常親近大自然，欣賞大自然，真心真意去瞭解、喜愛伊，才會愛惜、保護伊。無則，咱的後一代的子孫，恐驚看到樹仔頂鳥仔咧唱歌，阿猴仔蹦蹦跳，遐是外可怕的世界。",
          "ng3-bang7 tai7-ke siong5-siong5 tshin-kin7 tai7-tsu7-jian5, him-siong2 tai7-tsu7-jian5, tsin-sim tsin-i3 khi3 liau2-kai2, hi2-ai3 i, tsiah e7 ai3-sioh, po2-hoo7 i. bo5-tsiah, lan2-e5 au7-chit8-tai7 e5 kiann2-sun, khiong2-kiann khuann3 be7 tioh8 tshiu7-a2 ting2 tsiau2-a2 leh8 tshiunn3-kua, a2 kau5-a2 phok8-phok8-tio5, he si7 gua7 kho2-phann3 e5 se3-kai3."
        ],
        [
          "台灣已經真富裕呀！大家呣通閣殘忍刎、掠動物，破壞咱大自然的資源。同時，嘛向望大家教育咱的子孫仔，絶對呣通亂丟糞圾製造公害，愛培養高尚的品德，做一個真正的世界一等的國民。",
          "tai5-uan5 i2-king tsin hu3-ju7 a! tai7-ke m7-thang kok tsan5-jim2 bun2, liah8 tong7-but8, pho3-huai7 lan2 tai7-tsu7-jian5 e5 tsu-guan5. tong5-si5, ma7 ng3-bang7 tai7-ke kau3-iok8 lan2-e5 kiann2 sun-a2, tsuat8-tui3 m7-thang luan7 tan3 pun3-so3 tse3-tso7 kong-hai7, ai3 pue5-iong2 ko-siong2 e5 phin2-tik, tso3 tsit8 e5 tsin-tsiann3 e5 se3-kai3 it-ting2 e5 kok-bin5."
        ],
        [
          "水土保持的加強",
          "tsui2-thoo2 po2-tshi5 e5 ka-kiong5"
        ],
        [
          "咱的山坡地是誠重要的環境資源，呣拘真互人怨嘆的是濫挖、濫建、濫葬，呣那寶貴的綠色資源大量的喪失，而且發生了土砂流失積囤落去水庫、河川。山崩、地滑……等等災禍不時咧發生。",
          "lan2 e5 suann-pho-te7 si7 tsiann5 tiong7-iau3 e5 khuan5-king2 tsu-guan5, m7 khu tsin hoo7 lang5 uan3-than3 e5 si7 lam7-ue2, lam7-kian3, lam7-tsong3, m7 na2 po2-kui3 e5 lik8-sik tsu-guan5 tai7-liong7 e5 song3-sit, ji5-tshiann2 huat-sing liau2 thoo5-sua-liu5 sit-tsik tun2 loh8 khi3 tsui2-khoo3, ho5-tshuan. suann pang, te7-kut8 ……ting2-ting2 tsai-e7 put-si5 leh huat-sing."
        ],
        [
          "水土保持愛多方面加強，上重要的是「重建綠色資源」：",
          "tsui2-thoo2 po2-tshi5 ai3 to hong-bin7 ka-kiong5, siong7 tiong7-iau3 e5 si7 「tiong5-kian3 lik8-sik tsu-guan5」 :"
        ],
        [
          "一、坡地農場綠化：對坡地農場的排水、道路的水土保持，以前是用水泥、磚仔、石頭，即馬全部改種草類。",
          "tsit8, pho-te7 long5-tiunn5 lik8-hua3: tui3 pho-te7 long5-tiunn5 e5 pai5-tsui2, to7-loo7 e5 tsui2-thoo2 po2-tshi5, i2-tsing5 si7 iong7 tsui2-ni5, tsng-a2, tsioh8-thau5, tsit-ma2 tsuan5-poo7 kai2 tsing3 tshau2 lui7."
        ],
        [
          "二、道路綠化：山坡地築路，大粒石頭、小粒石頭仔，攏會滑落來，真危險！一落雨，就帶來災害。即馬用植生方法，一方面省錢，一方面閣會當發揮大自然生態的理念。中潭公路、高速公路的山坡地攏種作了真成功。",
          "ji7, to7-loo7 lik8-hua3: suann-pho-te7 khi2 loo7, tua7 liap8 tsioh8-thau5, se3 liap8 tsioh8-thau5-a2, long2 e7 kut8--loh8-lai5, tsin hui5-hiam2! tsit8 loh8-hoo7, tsiu7 tua3 lai5 tsai-hai7. tsit-ma2 iong7 sik8-sing hong-huat, tsit8 hong-bin7 sing2-tsinn5, tsit8 hong-bin7 kok e7-tang3 huat-hui tai7-tsu7-jian5 sing-thai3 e5 li2-liam7. tiong tham5 kong-loo7, ko-sok kong-loo7 e5 suann-pho-te7 long2 tsing3-tsoh liau2 tsin sing5-kong."
        ],
        [
          "三、崩山滑坡綠化：運用基礎工程閣配合植生處理，來恢復邊坡的穩定，閣會當得到綠化。",
          "sann, pang-suann kut8 pho lik8-hua3: un7-iong7 ki-tshoo2 kang-ting5 kok phue3-hap8 sik8-sing tshu2-li2, lai5 hue-hok8 pinn pho e5 un2-ting7, kok e7-tang3 tit tioh8 lik8-hua3."
        ],
        [
          "四、坡地礦場、社區綠化：用無仝款的方法綠化，會當互這些邊坡，早日受到草木的保護。",
          "si3, pho-te7 khong3-tiunn5, sia7-khu lik8-hua3: iong7 bo5 kang5-khuan2 e5 hong-huat lik8-hua3, e7-tang3 hoo7 tsiah-e5 pinn-pho, tsa2-jit8 siu7 tioh8 tshau2-bok8 e5 po2-hoo7."
        ],
        [
          "五、防災工程綠美化：最近，省水土保持局特別允准推行工程綠美化，閣用石頭、水泥囉！",
          "goo7, hong5-tsai kang-ting5 lik8-bi2-hua3: tsue3-kin7, sing2 tsui2-thoo2 po2-tshi5 kiok8 tik8-piat8 un2-tsun2 thui-hing5 kang-ting5 lik8-bi2-hua3, buai3 kok iong7 tsioh8-thau5, tsui2-ni5 lo5!"
        ],
        [
          "以上的水土保持的綠化工作，攏是咱台灣山坡地，無仝款的問題所需要的空課，攏是採用了「植生綠化」為主的水土保持方法。向望會當達到防災的目的，嘛會當因為綠化、美化，提高咱的環境品質。閣進一步，大家攏有真好的生態保育的正確理念。",
          "i2-siong7 e5 tsui2-thoo2 po2-tshi5 e5 lik8-hua3 kang-tsok, long2 si7 lan2 tai5-uan5 suann-pho-te7, bo5 kang5-khuan2 e5 bun7-te5 soo2 su-iau3 e5 khang-khue3, long2 si7 tshai2-iong7 liau2 「sik8-sing lik8-hua3」 ui5-tsu2 e5 tsui2-thoo2 po2-tshi5 hong-huat. ng3-bang7 e7-tang3 tat8 kau3 hong5-tsai e5 bok8-tik, ma7 e7-tang3 in-ui7 lik8-hua3, bi2-hua3, the5-ko lan2 e5 khuan5-king2 phin2-tsit. kok tsin3 tsit8 poo7, tai7-ke long2 u7 tsin ho2 e5 sing-thai3 po2-iok8 e5 tsing3-khak li2-liam7."
        ]
      ],
      "篇名": "二、台灣的資源"
    },
    {
      "段": [
        [
          "咱的祖先",
          "lan2-e5 tsoo2-sian"
        ],
        [
          "咱的祖先，佇無仝款的時期，有的對東南亞馬來西亞地區來的，有的對中國大陸來的。上蓋早來台灣的時人數並無濟的「原住民」，就是佇公元前500年到公元後900年間對馬來西亞地區移民來台灣，的語言是南島語族的印度尼西亞支系。",
          "lan2-e5 tsoo2-sian, ti7 bo5 kang5-khuan2 e5 si5-ki5, u7 e5 tui3 tang-lam5-a ma2-lai5-se-a te7-khu lai5--e5, u7 e5 tui3 tiong-kok tai7-liok8 lai5--e5. siong7-kai3 tsa2 lai5 tai5-uan5 e5 si5 jin5-soo3 ping7bo5 tse7 e5「guan5-tsu7-bin5」, in tsiu7-si7 ti7 kong-guan5 tsing5 500 ni5 kau3 kong-guan5 hau7 900 ni5 kan tui3 ma2-lai5-se-a te7-khu i5-bin5 lai5 tai5-uan5,in e5 gi2-gian5 si7 lam5-to2 gi2-tsok8 e5 in3-too7-ni5-se-a tsi he7."
        ],
        [
          "對福建來的人多數是閩南人；對廣東來的人客人卡濟。公元1949年隨國民政府來台灣的人嘛少。",
          "tui3 hok-kian3 lai5--e5 lang5 to-soo3 si7 ban5-lam5 lang5; tui3 kng2-tang lai5--e5 lang5 kheh-lang5 khah tse7. kong-guan5 1949 ni5 sui5 kok-bin5 tsing3-hu2 lai5 tai5-uan5 e5 lang5 ma7 be7-tsio2."
        ],
        [
          "遮的無仝款所在來台灣的人，呣管是早來抑是慢來的，攏是台灣人。也是「台灣命運共同體」的一分子，攏愛認同台灣，攏愛關心咱的鄉土，大家攏愛為著台灣的前途做夥拍拚。",
          "tsiah-e5 bo5 kang5-khuan2 soo2 tsai7 lai5 tai5-uan5 e5 lang5, m7-kuan2 in si7 tsa2 lai5 iah8-si7 ban7 lai5--e5, long2 si7 tai5-uan5-lang5. ia7 si7 「tai5-uan5 mia7-un7 kiong7 tong5 the2」e5 tsit8 hun-tsu2, long2 ai3 jim7-tong5 tai5-uan5, long2 ai3 kuan-sim lan2 e5 hiong-thoo2, tai7-ke long2 ai3 ui7 tioh8 tai5-uan5 e5 tsian5-too5 tso3-hue2 phah piann3."
        ],
        [
          "台灣的原住民",
          "tai5-uan5 e5 guan5-tsu7-bin5"
        ],
        [
          "目前，咱台灣的原住民有雅美族、阿美族、泰雅族、賽夏族、布農族、曹族、排灣族、魯凱族、卑南族，攏總九族。",
          "bok8-tsian5, lan2 tai5-uan5 e5 guan5-tsu7-bin5 u7nga2-bi2-tsok8, a-bi2-tsok8, thai3-nga2 tsok8,sai3-ha7-tsok8, poo3-long5-tsok8, tso5 tsok8, pai5 uan-tsok8, lu2-khai2-tsok8, pi-lam5 tsok8, long2-tsong2kau2tsok8."
        ],
        [
          "阿美族古早號做「阿眉族」，人口有122,834人（1989年資料）是本島原住民人口上濟的一族，蹛佇台東佮花蓮的平地，是母系民族，佮西部各族父系社會無仝款。",
          "a-bi2-tsok8 koo2-tsa2 ho7-tso3「a-bi5-tsok8」, jin5-khau2 u7122,834 lang5(1989 ni5 tsu-liau7) si7 pun2-to2 guan5-tsu7-bin5 jin5-khau2 siong7 tse7 e5 tsit8 tsok8, tua3 ti7 tai5-tang kah hua-lian e5 pinn5-te7, in si7 bo2-he7 bin5-tsok8, kah sai-poo7 kok-tsok8 hu7-he7 sia7-hue7 bo5 kang5-khuan2."
        ],
        [
          "泰雅族人口有78,317人（1989年資料），主要蹛佇台灣中北部山區，是台灣原住民第二大族。",
          "thai3-nga2 tsok8 jin5-khau2 u7 78,317 lang5 (1989ni5 tsu-liau7) , tsu2-iau3 tua3ti7 tai5-uan5 tiong-pak-poo7 suann-khu, si7 tai5-uan5 guan5-tsu7-bin5 te7-ji7 tua7 tsok8."
        ],
        [
          "排灣族人口有59,656人（1989年資料），是台灣原住民第三大族。的原始藝術誠出名，親像石雕、木雕佮織布，蹛佇台東大武佮屏東潮州、恒春彼角勢。",
          "pai5-uan-tsok8 jin5-khau2 u7 59,656 lang5 (1989 ni5 tsu-liau7) , si7 tai5-uan5 guan5-tsu7-bin5 te7 sann tua7 tsok8. in e5 guan5-su2 ge7-sut8 tsiann5 tshut-mia5, tshin-tshiunn7 tsioh8-tiau, bok8-tiau kah tsit-poo3, tua3ti7 tai5-tang tua7-bu2 kah pin5-tong tio5-tsiu, hing5-tshun hit kak si3."
        ],
        [
          "布農族人口有37,929人（1989年資料）蹛佇台灣中部山區。",
          "poo3-long5-tsok8 jin5-khau2 u7 37,929lang5 (1989 ni5 tsu-liau7) tua3ti7 tai5-uan5 tiong-poo7 suann-khu."
        ],
        [
          "卑南族蹛佇台東山區。",
          "pi-lam5 tsok8tua3ti7tai5-tang suann-khu."
        ],
        [
          "魯凱族蹛佇屏東霧台鄉。",
          "lu2-khai2-tsok8 tua3ti7 pin5-tongbu7-tai5hiong."
        ],
        [
          "曹族蹛佇中央山脈西旁佮台中、嘉義、旗山彼角勢。以「阿里山原住民」為代表。",
          "tso5 tsok8tua3ti7 tiong-iong-suann-meh8 sai-ping5 kah tai5-tiong, ka-gi7, ki5-san hit kak si3. i2「a-li2-san guan5-tsu7-bin5」ui7 tai7-piau2."
        ],
        [
          "雅美族是台東外島，紅頭嶼的原住民。",
          "nga2-bi2 tsok8 si7 tai5-tang gua7-to2, ang5-thau5-su7 e5 guan5-tsu7-bin5."
        ],
        [
          "賽夏族是台灣原住民族中人口上少的，蹛佇苗栗佮新竹的山區",
          "Sai3-ha7-tsok8 si7 tai5-uan5 guan5-tsu7-bin5-tsok8 tiong jin5-khau2 siong7 tsio2 e5, tua3 ti7 biau5-lik8 kah sin-tik e5 suann-khu."
        ],
        [
          "民族英雄鄭成功",
          "bin5-tsok8 ing-hiong5 tenn7 sing5-kong"
        ],
        [
          "鄭成功平常時上愛讀春秋佮孫子兵法，閣愛舞劍、射箭，是「文武雙全」的人才。",
          "tenn7 sing5-kong ping5-siong5-si5 siong7 ai3 thak8 tshun-tshiu kah sun-tsi2-ping-huat, kok ai3 bu2-kiam3, sia7-tsinn3, si7 “bun5-bu2 siang tsuan5” e5 jin5-tsai5."
        ],
        [
          "永曆元年（公元1647年），鄭成功為著報國仇雪家恨，一個23歲的少年家，佇南澳招兵買馬，正式攑起抗清復明的義旗。",
          "ing2 lik8 guan5-ni5 (kong-guan5 1647 ni5) , tenn7 sing5-kong ui7 tioh8 po3 kok siu5 suat ka hun7, tsit8 e5 23 hue3 e5 siau3-lian5-ke, ti7 lam5-o3 tsio-ping-mai2-ma2, tsing3-sik gia5 khi2 khong3-tshing hok8-bing5 e5 gi7 ki5."
        ],
        [
          "驅荷開臺垂千古",
          "khu ho khai tai5 sui5 tshian-koo2"
        ],
        [
          "鄭成功佮荷軍的戰爭，前後九個月，先攻荷蘭政務機關的所在—普羅民遮城（赤崁樓），又閣長期包圍熱蘭遮城（安平古堡）。公元1662年2月1日，荷蘭太守揆－投降，淪陷38年的台灣，即時陣完全光復囉！",
          "tenn7 sing5-kong kah ho kun e5 tsian3-tsing, tsing5-au7 kau2 ko3 gueh8, sing kong ho5-lan5 tsing3-bu7 ki-kuan e5 soo2-tsai7 ---- phoo2-lo5-bin5-tsia-siann5 (tshiah-kham3-lau5) , iu7-koh tng5-ki5 pau-ui5 jiat8-lan5-tsia-siann5 (an-ping5 koo2-po2) . kong-guan5 1662 ni5 2 geh8 1 jit8, ho5-lan5 thai3-siu2 kui5－ tau5-hang5, lun5-ham7 38 ni5 e5 tai5-uan5, tsit si5-tsun7 uan5-tsuan5 kong-hok8 lo5!"
        ],
        [
          "鄭成功佇永曆16年（1662年）5月，因為操煩國事、家事，心情鬱卒，才會得病過身，享年39歲耳定。",
          "tenn7 sing5-kong ti7 ing2-lik8 16 ni5 (1662 ni5) 5 geh8, in-ui7 tshau-huan5 kok-su7, ka-su7, sim-tsing5 ut-tsut, tsiah e7 tioh8 penn7 kue3-sin, hiong2-lian5 39 hue3 na7-tiann7."
        ],
        [
          "咱的祖先佇台灣開發經營，民族英雄鄭成功的地位，特別互咱尊重佮懷念。",
          "lan2 e5 tsoo2-sian ti7 tai5-uan5 khai-huat king-ing5, bin5-tsok8 ing-hiong5 tenn7 sing5-kong e5 te7-ui7, tik8-piat8 hoo7 lan2 tsun-tiong7 kah huai5-liam7."
        ],
        [
          "沈葆楨佮牡丹事件",
          "Sim2 po2-tingkah boo2-tan su7-kiann7"
        ],
        [
          "清同治12年，一隻琉球漁船，拄著風颱，漂流到台灣東南旁的八瑤灣，船翻，船頂69人，3人失蹤，66人泅水爬上岸，互牡丹社排灣族的原住民刣死54人，椿12人被救回鄉。",
          "tshing tong5-ti7 12 ni5, tsit8 tsiah liu5-kiu5 hi5-tsun5, tu2tioh8 hong-thai, phiau-liu5 kau3 tai5-uan5 tang lam5-ping5 e5 pat-iau5-uan,tsun5 ping2, tsun5 ting2 69 lang5, 3 lang5 sit-tsong, 66 lang5 siu5-tsui2 pe5 tsiunn7 huann7, hoo7 boo2-tan sia7 pai5-uan-tsok8 e5 guan5-tsu7-bin5 thai5si2 54 lang5, tshun 12 lang5 pi7 kiu3 hue5 hiong."
        ],
        [
          "公元1974年，日本藉口牡丹事件，派兵上陸台灣，進攻瑯[王+喬]（即馬的車城），燒牡丹社高士猾社民居數百間，互日本兵刣死的原住民同胞，真歹統計。滿清就派沈葆楨到台灣辦理海防，而且向日本交涉退兵。",
          "kong-guan5 1974 ni5, jit8-pun2 tsioh-khau2 boo2-tan su7-kiann7, phai3-ping tsiunn7-liok8 tai5-uan5, tsin3-kong long5-khiau5 (tsit-ma2 e5 tsha5-siann5) , sio boo2-tan-sia7 koo5-su7-kut sia7-bin5 ki soo3 pah king, hoo7 jit8-pun2 ping thai5 si2 e5 guan5-tsu7-bin5 tong5-pau, tsin phainn2 thong2-ke3. buan2-tshing tsiu7 phai3 sim2po2-ting kau3 tai5-uan5 pan7-li2 hai2-hong5,ji5-tshiann2 hiong3 jit8-pun2 kau-siap thue3-ping."
        ],
        [
          "劉銘傳抗法佮自強措施",
          "lau5 bing5-thuan5 khong3 huat kah tsu7-kiong5"
        ],
        [
          "清光緒九年（公元1884年），中法開戰，法國順機會派兵攻佔台灣，劉銘傳被派來台灣扺抗法軍。",
          "tshing kong-su7 kau2 ni5 (kong-guan5 1884 ni5) , tiong1 huat4 khai1-tsian3，huat4-kok4 sun7 ki1-hue7 phai3 ping kong1-tsiam3 tai5-uan5, lau5bing5-thuan5 pi7 phai3 lai5 tai5-uan5 te2-khong3 huat kun."
        ],
        [
          "五月，銘傳到台北戰守，法軍攻二沙灣，總兵曹志忠、蘇得勝，提督章高元等勇敢扺抗，法軍敗戰。八月，法軍侵襲基隆，同時猛攻滬尾（即馬的淡水），惡戰一日一暝，法軍死傷嚴重。法軍一再增援，嘛是無進展，只好退軍，台灣才會保安全。",
          "goo7 geh8, bing5-thuan5 kau3 tai5-pak tsian3 siu2, huat kun kong ji7-sua-uan, tsong2-ping tso5 tsi3-tiong, soo tit-sing3, the5-tok tsiong ko-guan5 ting2 iong2-kam2 te2-khong3, huat kun pai7-tsian3. peh--geh8, huat kun tshim-sip8 ke-lang5, tong5-si5 bing2 kong hoo7-bue2 (tsit ma2 e5 tam7-tsui2) , ok tsian3 tsit8 jit8 tsit8 me5, huat kun si2-siong giam5-tiong7. huat kun it-tsai3 tsing-uan5, ma7 si7 bo5 tsin3-tian2, tsi2-ho2 the3 kun, tai5-uan5 tsiah e7 po2 an-tsuan5."
        ],
        [
          "戰爭煞了後，滿清知影台灣的地位真重要，佇公元1885年將台灣設省，由劉銘傳擔任第一任巡撫（行省的長官）。",
          "tsian3-tsing suah liau2-au7, buan2-tshing tsai-iann2 tai5-uan5 e5 te7-ui7 tsin tiong7-iau3, ti7 kong-guan5 1885 ni5 tsiong tai5-uan5 siat sing2, iu5 lau5 bing5-thuan5 tam-jim7 te7-it jim7 sun5-bu2 (hing5-sing2 e5 tiong5 kuann) ."
        ],
        [
          "日艦大舉攻佔澎湖",
          "jit8-kam3 tai7 ku2 kong-tsiam3 phenn5-oo5"
        ],
        [
          "日本想欲攻佔台灣、澎湖已經誠久呀！光緒21年正月，組織南征軍，攻占澎湖。澎湖守軍總兵周振邦召集各營管會商，防守圓頂，而且將主要的兵力集中佇大城山，呣拘日軍卻是對正角、良文港進軍，守軍不及應戰，大敗。",
          "jit8-pun2 siunn7 beh kong-tsiam3 tai5-uan5, phenn5-oo5 i2-king tsiann5 ku2 a! kong-su7 21 ni5 tsiann--gueh8, tsoo-tsit lam5 tsing kun, kong-tsiam3 phenn5-oo5. phenn5-oo5 siu2 kun tsong2-ping tsiu tsin3-pang tiau3-tsip8 koh iann5-kuan2 hue7-siong, hong5-siu2 inn5-ting2, ji5-tshiann2 tsiong tsu2-iau3 e5 ping-lik8 tsip8-tiong ti7 tua7-siann5-suann, m7 khu jit8-kun khiok-si7 tui3 tsiann-kak, liong5-bun5-kang2 tsin3 kun, siu2 kun put kip8 ing3-tsian3, tua7 pai7."
        ],
        [
          "各地義民保衛台灣",
          "kok-tue7 gi7-bin5 po2-ue7 tai5-uan5"
        ],
        [
          "日本侵略台灣，早就有陰謀，甲午戰爭，清兵戰敗，佇馬關條約中，割台灣、澎湖互日本。工部主事丘逢甲馬上成立「民主國」組織義軍，用家己的力量，來保護家己的鄉土。",
          "jit8-pun2 tshim-liok8 tai5-uan5, tsa2 tsiu7 u7 im-boo5, kah-ngou2 tsian3-tsing, tshing-ping tsian3 pai7, ti7 ma2-kuan tiau5-iok tiong, kuah tai5-uan5, phenn5-oo5 hoo7 jit8-pun2. kang-poo7 tsu2 su7 khu hong5-kah ma2-siong7 sing5-lip8 「bin5-tsu2 kok」tsoo-tsit gi7 kun, ing7 ka-ki7 e5 lik8-liong7, lai5 po2-hoo7 ka-ki7 e5 hiong-thoo2."
        ],
        [
          "紳民為了欲互抗日的陣容閣卡堅固，一方面請巡撫唐景崧出任做大總統，一方面請劉永福做民主大將軍。丘逢甲是義軍的統領，五十年中，有真濟使人欽敬的勇敢事蹟互人懷念。",
          "Sin-bin5 ui7 liau2 beh hoo7 khong3-jit8 e5 tin7-iong5 kok kha2 kian-koo3, tsit8 hong-bin7 tshiann2 sun5-bu2tong5 king2-siong5 tshut-jim7 tso3 tua7-tsong2-thong2, tsit8 hong-bin7 tshiann2 lau5 ing2-hok tso3 bin5-tsu2 tua7 tsiong-kun. Khu hong5-kah si7 gi7-kun e5 thong2-ling2, goo7 tsap8 ni5 tiong, u7 tsin tse7 su2 lang5 khim king3 e5 iong2-kam2 su7-tsik hoo7 lang5 huai5-liam7."
        ],
        [
          "吳彭年禦倭八卦山",
          "goo5 phenn5-ni5 gu7e pat-kua3-suann"
        ],
        [
          "八卦山佇彰化舊城宣平門外，是台灣中部的風景名區。",
          "pat-kua3-suann ti7 tsiong-hua3 ku7 siann5 suan-ping5-mng5 gua7, si7 tai5-uan5 tiong-poo7 e5 hong-king2 bing5 khu."
        ],
        [
          "清光緒21年（公元1895年）6月，日軍佔了大甲以後，閣強渡大肚溪，進攻彰化。即時，大墩、清水失守，義軍軍心散亂，拍算欲放棄彰化，退保大莆林。呣拘黑旗軍的統領吳彭年無贊成，伊講「彰化呣守，其他的所在亦當守。那準會當守閣呣守，互敵人遐呢仔簡單就將彰化提去，請問：咱猶有什麼面子佮台灣的父老見面？」",
          "tshing kong-su7 21 ni5 (kong-guan5 1895 ni5) 6 geh8, jit8-kun tsiam3 liau2 tai7-kah i2-au7, kok kiong5 too7 tai7-too7-khe, tsin3-kong tsiong-hua3. tsit-si5, tua7-tun, tshing-tsui2 sit-siu2, gi7 kun kun-sim san3-luan7, phah-sng3 beh hong3-khi3 tsiong-hua3, the3 po2 tua7-hu2-na5. m7 khu oo-ki5-kun e5 thong2-ling2 goo5 phenn5-ni5 bo5 tsan3-sing5, i kong2 「tsiong-hua3 m7 siu2, ki5-thann e5 soo2-tsai7 iah8 be7-tang3 siu2. na2 tsun2 e7-tang3 siu2 kok m7 siu2, hoo7 tik8-jin5 hia ni5-a2 kan2-tan tsiu7 tsiong tsiong-hua3 theh8--khi3, tshiann2-mng7: lan2 iau2 u7 sim2-mih bin7-tsu2 kah tai5-uan5 e5 hu7-lo2 kinn3-bin7? 」"
        ],
        [
          "大家大聽，良知發現，大聲喊：「咱欲佮台灣共生死，咱欲佮彰化共存亡。」",
          "tai7-ke tua7 thiann, liong5-ti huat-hian7, tua7-siann huah: 「lan2 beh kah tai5-uan5 kang7 senn-si2, lan2 beh kah tsiong-hua3 kang7 tsun5-bong5.」"
        ],
        [
          "抗戰勝利，台灣光復",
          "khong3-tsian3 sing3-li7, tai5-uan5 kong-hok8"
        ],
        [
          "民國34年（公元1945年）10月25日，是台灣區接受日本投降的日子。咱的代表是台灣省行政長官，日本方面的投降代表是台灣總督兼第十方面軍司令官安藤利吉。觀禮的人有二百五十外人，攏是省內真出名的人士。",
          "bin5-kok 34 ni5 (kong-guan5 1945 ni5) 10 geh8 25 jit8, si7 tai5-uan5-khu tsiap-siu7 jit8-pun2 tau5-hang5 e5 jit8-tsi2. lan2 e5 tai7-piau2 si7 tai5-uan5-sing2 hing5-tsing3 tiong2 kuann, jit8-pun2 hong-bin7 e5 tau5-hang5 tai7-piau2 si7 tai5-uan5 tsong2-tok kiam te7-tsap8 hong-bin7 kun su-ling7 kuann an-tin5 li7-kiat. kuan-le2 e5 lang5 u7 nng7 pah goo7 tsap8 gua7 lang5, long2 si7 sing2 lai7 tsin tshut-mia5 e5 jin5-su7."
        ],
        [
          "台灣的光復，是血、是肉所換來的，所以佇接受投降這一日，訂做台灣光復節，每一年的這一日，大家攏誠歡喜咧慶祝。咱除了歡喜慶祝以外，就愛珍惜這塊土地，疼惜咱的鄉土，呣通污染伊、呣通糟踏伊，咱永遠愛著咱的鄉土。",
          "tai5-uan5 e5 kong-hok8, si7 hueh, si7 bah soo2 uann7 lai5--e5, soo2-i2 ti7 tsiap-siu7 tau5-hang5 tsit tsit8 jit8, tiann7 tso3 tai5-uan5 kong-hok8-tsiat, mui2 tsit8 ni5 e5 tsit tsit8 jit8, tai7-ke long2 tsiann5 huann-hi2 leh khing3-tsiok. lan2 tu5-liau2 huann-hi2 khing3-tsiok i2-gua7, tsiu7 ai3 tin-sioh tsit te3 thoo2-te7, thiann3-sioh lan2 e5 hiong-thoo2, m7-thang u3-jiam2 i, m7-thang tsau-that i, lan2 ing2-uan2 ai3 tioh8 lan2-e5 hiong-thoo2."
        ]
      ],
      "篇名": "三、台灣的歷史"
    }
  ]
}
