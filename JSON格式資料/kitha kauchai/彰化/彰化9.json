{
  "出版年": "2003",
  "出版者": "彰化縣政府",
  "年級別": "五上",
  "文類": "其他教材",
  "書名": "彰化縣國民小學鄉土語言臺語其他教材第九冊",
  "書寫系統": "漢羅",
  "資料": [
    {
      "段": [
        [
          "Tang1 tang1 tang1 tang1 !  e7-tsa2-khi2  7點40分，掃土腳e5鐘仔聲已經tan5，逐家開始beh4掃地。",
          "Tang1 tang1 tang1 tang1 ! e7-tsa2-khi2 7 tiam2 40 hun1, sau3-thoo5-kha e5 tsing1-a2 siann1 i2-king1 tan5, tak8-ke1 khai1-si2 beh4 sau3-te7."
        ],
        [
          "「導護老師」交代，今仔日有人客beh4來，教室內外掃清氣，運動埕、樹仔腳 m7-thang1有字紙，窗仔門、烏枋著愛拭，天房、壁角 m7-thang1有蜘蛛絲，希望逐家注意，希望逐e5拚勢。",
          "'To7-hoo7 lau7-su1' kau1-tai7, kin1-a2-jit8 u7 lang5-kheh4 beh4 lai5, kau3-sik4 lai7-gua7 sau3 tshing1-khi3, un7-tong7-tiann5, tshiu7-a2 kha1 m7-thang1 u7 ji7-tsua2, thang1-a2-mng5, oo1-pang1 tioh8-ai3 tshit4, thian1-pong5, piah4-kak4 m7-thang1 u7 ti1-tu1-si1, hi1-bong7 tak8-ke1 tsu3-i3, hi1-bong7 tak8-e5 piann3-se3."
        ],
        [
          "班長一聲「開始」，有人gia5掃帚，有人gia5竹梳，我提桌布beh4拭窗仔門，你kuann7清水beh4揉桌頂，今仔日e5值日生著拚糞埽，全體總動員，無人teh4 tshit4-tho5，衛生股長巡頭看尾，20分鐘，一目nih4仔liam5-mih8過，掃地完畢，老師到位，看了tsiann5歡喜，講阮分工合作真順序，實在會o1-lo2 得。",
          "Pan1-tiunn2 tsit8 siann1 'khai1-si2' , u7 lang5 gia5 sau3-tsiu2, u7 lang5 gia5 tik4-se1, gua2 theh8 toh4-poo3 beh4 tshit4 thang-a2-mng5, li2 kuann7 tshing1-tsui2 beh4 jue5 toh4-ting2, kin1-a2-jit8 e5 tit8-jit8-sing1 tioh8 piann3 pun3-so3, tsuan5-the2 tsong2-tong7-uan5, bo5 lang5 teh4 tshit4-tho5, ue7-sing1 koo2-tiunn2 sun5-thau5-khuann3 bue2, 20 hun1-tsing1, tsit8-bak8-nih4-a2 liam5-mih8 kue3, sau3-te7 uan5-pit4, lau7-su1 kau3-ui7, khuann3 liau2 tsiann5 huann1-hi2, kong2 guan2 hun1-kang1 hap8-tsok4 tsin1 sun7-su7, sit8-tsai7 e7 o1-lo2 tit4."
        ]
      ],
      "篇名": "第一課掃土腳"
    },
    {
      "段": [
        [
          "阮兜tua3 ti7竹塘鄉e5一個小庄頭，東旁是溪州，出產濁水米，西旁是二林，出產葡萄，攏真出名；南旁有一條溪仔，溪水濁濁，阿公講彼條溪仔叫做濁水溪，咱遮上有名e5濁水米，就是食這條溪仔水大欉--e5 。",
          "Guan2 tau1 tua3 ti7 tik4-tong5-hiang1 e5 tsit8 e5 sio2 tsng1-thau5, tang1-ping5 si7 khe1-tsiu1, tshut4-san2 lo5-tsui2 bi2, sai1-ping5 si7 ji7-lim5, tshut4-san2 phu5-to5, long2 tsin1 tshut4-mia5; lam5-ping5 u7 tsit8 tiau5 khe1-a2, khe1-tsui2 lo5-lo5, a1-kong1 kong2 hit4 tiau5 khe1-a2 kio3-tso3 lo5-tsui2-khe1, lan2 tsia1 siong7 u7-mia5 e5 lo5-tsui2 bi2, tsiu7-si7 tsiah8 tsit4 tiau5 khe1-a2 tsui2 tua7-tsang5--e5."
        ],
        [
          "阿爸是做穡人，每日透早著愛落田做khang1-khue3，無論是播田割稻，駛鐵牛夯粟包，逐項伊攏嘛會曉。阿爸時常ka7阮講：「只要恁兄妹仔認真讀冊，我做khang1-khue3 m7-na7做be7倦，而且愈做愈快樂！」 有影，阮從來就m7 bat4看著阿爸怨嘆厭倦。",
          "A1-pa1 si7 tso3-sit4-lang5, mue2-jit8 thau3-tsa2 tioh8-ai3 loh8-tshan5 tso3-khang1-khue3, bo5-lun7 si7 poo3-tshan5 kuah4-tiu7, sai2 thih4-gu5 giah8 tshik4 pau1, tak8-hang7 i1 long2 ma7 e7-hiau2. a1-pa1 si5-siong5 ka7 guan2 kong2: 'tsi2-iau3 lin2 hiann1-mue7-a2 jin7-tsin1 thak8-tsheh4, gua2 tso3 khang1-khue3 m7-na7 tso3 be7 sian7, ji5-tshiann2 ju2 tso3 ju2 khuai3-lok8! ' u7-iann2, guan2 tsiong5-lai5 tsiu7 m7 bat4 khuann3 tioh8 a1-pa1 uan3-than3 ia3-sian7."
        ],
        [
          "講著阮阿母，伊比阿爸閣卡無閑，逐日七早八早著愛起來煮飯，準備飯包送阮去學校讀冊，了後著一直無閑東無閑西，等到暗時閣著洗衫，飼牛關雞鴨。阿母講，伊按呢扑拚嘛是為著一家大細e5平安及幸福。",
          "Kong2 tioh8 guan2 a1-bu2, i1 pi2 a1-pa1 koh4 khah4 bo5-ing5, tak8-jit8 tshit4-tsa2-peh4-tsa2 tioh8-ai3 khi2 lai5 tsu2-png7, tsun2-pi7 png7-pau1 sang3 guan2 khi3 hak8-hau7 thak8-tsheh4, liau2-au7 tioh8 it4-tit8 bo5-ing5 tang1 bo5-ing5 sai1, tan2 kau3 am3-si5 koh4 tioh8 se2-sann1, tshi7-gu5 kuan1 ke1-ah4. a1-bu2 kong2, i1 an2-ni1 phah4-piann3 ma7 si7 ui7 tioh8 tsit8-ke1 tua7-se3 e5 ping5-an1 kap4 hing7-hok4."
        ],
        [
          "阿公阿媽上清閒，兩人若神仙，四界去散步運動，及人交陪講笑詼，庄內e5大大小小攏呵咾In1 兩e5老大人誠好命，做人老實古意，得人尊敬。",
          "A1-kong1 a1-ma2 siong7 tshing1-ing5, nng7 lang5 na7 sin5-sian1, si3-ke3 khi3 san3-poo7 un7-tong7, kap4-lang5 kau1-pue5 kong2 tshio3-khue1, tsng1-lai7 e5 tua7-tua7-se3-se3 long2 o1-lo2 In1 nng7 e5 lau7-tua7-lang5 tsiann5 ho2-mia7, tso3-lang5 lau2-sit8 koo2-i3, tit4 lang5 tsun1-king3."
        ],
        [
          "講真--e5！上蓋好命應該是我及小妹，有父母互阮讀冊ka7阮成，閣有阿公阿媽ka7阮疼，陪阮tshit4-tho5看電視，鼓勵阮認真讀冊做好囝。",
          "Kong2 tsin1--e5! siong7-kai3 ho2-mia7 ing1-kai1 si7 gua2 kap4 sio2-mue7, u7 pe7-bu2 hoo7 guan2 thak8-tsheh4 ka7 guan2 tsiann5, koh4 u7 a1-kong1 a1-ma2 ka7 guan2 thiann3, pue5 guan2 tshit4-tho5 khuann3 tian7-si7, koo2-le7 guan2 jin7-tsin1 thak8-tsheh4 tso3 ho2-kiann2."
        ]
      ],
      "篇名": "第二課  阮 兜"
    },
    {
      "段": [
        [
          "五歲囝仔真古錐",
          "Goo7 hue3 gin2-a2 tsin1 koo2-tsui1"
        ],
        [
          "身穿打扮綴流行",
          "Sin1-tshing7 tann2-pan7 tue3 liu5-hing5"
        ],
        [
          "看起來有夠cool",
          "Khuann3--khi2-lai5 u7-kau3 cool"
        ],
        [
          "衫短短 褲闊闊",
          "Sann1 te2-te2 khoo3 khuah4-khuah4"
        ],
        [
          "人矮矮 鼻直直",
          "Lang5 e2-e2 phinn7 tit8-tit8"
        ],
        [
          "有影真古錐",
          "U7-iann2 tsin1 koo2-tsui1"
        ],
        [
          "衫短短 褲闊闊",
          "Sann1 te2-te2 khoo3 khuah4-khuah4"
        ],
        [
          "人矮矮 鼻直直",
          "Lang5 e2-e2 phinn7 tit8-tit8"
        ],
        [
          "實在真趣味",
          "Sit8-tsai7 tsin1 tshu3-bi7"
        ],
        [
          "衫短褲闊 人矮鼻直",
          "Sann1 te2 khoo3 khuah4 lang5 e2 phinn7 tit8"
        ],
        [
          "衫短褲闊 人矮鼻直",
          "Sann1 te2 khoo3 khuah4 lang5 e2 phinn7 tit8"
        ],
        [
          "五歲囝仔真古錐",
          "Goo7 hue3 gin2-a2 tsin1 koo2-tsui1"
        ],
        [
          "五歲囝仔真趣味",
          "Goo7 hue3 gin2-a2 tsin1 tshu3-bi7"
        ]
      ],
      "篇名": "第三課  五歲囝仔真古錐"
    },
    {
      "段": [
        [
          "阿公是一 e5公務員，tiam3 ti7鄉公所上班，非常無閒，早起時罕得陪阿媽做夥運動，平常時阿嬤攏家己去學校散步，seh8 運動埕，tng7著禮拜日to7 叫我kap4伊鬥陣，sun7-sua3講一寡古早e5代誌hoo7我聽，會當聽故事，閣會當kap4阿嬤學講台語，感覺tsiann5趣味。",
          "A1-kong1 si7 tsit8 e5 kong1-bu7-uan5, tiam3 ti7 hiang1-kong1-soo2 siong7-pan1, hui-siong5 bo5-ing5, tsa2-khi2-si5 han2-tit4 pue5 a1-ma2 tso3-hue2 un7-tong7, ping5-siong5-si5 a1-ma2 long2 ka1-ki7 khi3 hak8-hau7 san3-poo7, seh8 un7-tong7-tiann5, tng7 tioh8 le2-pai3-jit8 to7 kio3 gua2 kap4 i1 tau3-tin7, sun7-sua3 kong2 tsit8-kua2 koo2-tsa2 e5 tai7-tsi3 hoo7 gua2 thiann, e7-tang3 thiann1 koo3-su7, koh4 e7-tang3 kap4 a1-ma2 oh8 kong2 tai5-gi2, kam2-kak4 tsiann5 tshu3-bi7."
        ],
        [
          "今年熱--人阿公退休，閒閒無代誌，阿嬤tio7 招伊做夥運動，去學校seh8運動埕，阿公講按呢散步運動實在be7-bai2 ，會當鍛鍊身體，閣會使kap4阿嬤puah8感情，阿嬤聽了足歡喜，著講：「beh4知嘛叫你卡早退休—leh4 !」",
          "Kin1-ni5 juah8--lang5 a1-kong1 the3-hiu1, ing5-ing5 bo5 tai7-tsi3, a1-ma2 tio7 tsio1 i1 tso3-hue2 un7-tong7, khi3 hak8-hau7 seh8 un7-tong7-tiann5, a1-kong1 kong2 an2-ne1 san3-poo7 un7-tong7 sit8-tsai7 be7-bai2, e7-tang3 thuan3-lian7 sin1-the2, koh4 e7-sai2 kap4 a1-ma2 puah8-kam2-tsing5, a1-ma2 thiann1 liau2 tsiok4 huann-hi2, tioh8 kong2: 'beh4 tsai1 ma7 kio3 li2 khah4 tsa2 the3-hiu1 — leh4!'"
        ],
        [
          "散步實在讚，若是有閑，逐家做夥來散步，身體會卡健康，心情會卡快樂 oo1！",
          "San3-poo7 sit8-tsai7 tsan2, na7 si7 u7-ing5, tak8-ke1 tso3-hue2 lai5 san3-poo7, sin1-the2 e7 khah4 kian7-khong1, sim1-tsing5 e7 khah4 khuai3-lok8 oo1!"
        ]
      ],
      "篇名": "第四課  來散步"
    },
    {
      "段": [
        [
          "禮拜日早起，阿嬤招我去菜市仔買菜，菜市仔離阮兜無外遠，我kuann7 菜籃仔tue3阿嬤行，一搭久仔就到--a2 。",
          "Le2-pai3-jit8 tsa2-khi2, a1-ma2 tsio1 gua2 khi3 tshai3-tshi7-a2 be2-tshai3, tshai3-tshi7-a2 li7 guan2 tau1 bo5 gua7-hng7, gua2 kuann7 tshai3-na5-a2 tue3 a1-ma2 kiann5, tsit8-tah4-ku2-a2 tsiu7 kau3-a2."
        ],
        [
          "「頭家！三層肉一斤外濟？」阿嬤tshua7我來豬肉砧買豬肉。",
          "'Thau5-ke1! Sam1-tsan5-bah4 tsit8 kin1 gua7 tse7? ' a1-ma2 tshua7 gua2 lai5 ti1-bah4-tiam1 be2 ti-bah4."
        ],
        [
          "「阿姆！gau5 早！出來買菜--oo3，這三層肉真sui2 oo7，算你較俗咧，一斤90箍tio7好，beh4 外濟？」頭家足好頭嘴--e5。",
          "'A1-m2! gau5-tsa2! Tshut4 lai5 be2-tshai3 oo3, tse1 sam1-tsan5-bah4 tsin1 sui2 oo7, sng3 li2 khah4 siok8 leh4, tsit8 kin1 kau2-tsap8 khoo tio7 ho2, beh4 gua7 tse7? ' thau5-ke1 tsiok4 ho2-thau5-tshui3 e5."
        ],
        [
          "「Tok4 一斤，揀較sui2 e5 oo7。 阿雄，tsit4 100 箍提hoo7阿伯找，阿嬤來去hit4旁買青菜，你liam5-mih8 tsiah4 過來tau3 kuann7 菜。」",
          "'Tok4 tsit8 kin1, king2 khah4 sui2 e5 oo7. a1-hiong5, tsit4 100 khoo1 theh8 hoo7 a1-peh4 tsau7 , a1-ma2 lai5-khi3 hit4-ping5 be2 tshenn1-tshai3, li2 liam5-mih8 tsiah4 kue3 lai5 tau3 kuann7 tshai3"
        ],
        [
          "「好！」",
          "'Ho2! '"
        ],
        [
          "賣豬肉e5 阿伯腳手真liu2-liah8，一時仔就ka7 豬肉khg3-tiam3 菜籃仔內，伊找我10 箍，我就ka7伊說多謝：「阿伯！loo2-lat8 ！」",
          "Be7 ti1-bah4 e5 a1-peh4 kha1-tshiu2 tsin1 liu2-liah8, tsit8-si5-a2 tsiu7 ka7 ti1-bah4 khg3-tiam3 tshai3-na5-a2 lai7, i1 tsau7 gua2 10 khoo1, gua2 tsiu7 ka7 i1 sueh4 to1-sia7: 'a1-peh4! loo2-lat8 !"
        ],
        [
          "阿嬤買真濟青菜，有白菜、菠菱仔、筍仔kap4韭菜，阿嬤講咱中晝來韭菜炒大麵，暗頓tsiah4來食飯配豬肉、白菜、kap4菠菱仔，筍仔tsiah4來kun5 筍仔湯。",
          "A1-ma2 be2 tsin1 tse7 tshinn1-tshai3, u7 peh8-tshai3, pue1-ling5-a2, sun2-a2 kap4 ku2-tshai3, a1-ma2 kong2 lan2 tiong1-tau3 lai5 ku2-tshai3 tsha2 tua7-mi7, am3-tng3 tsiah4 lai5 tsiah8-png7 phue3 ti1-bah4, peh8-tshai3, kap4 pue1-ling5-a2, sun2-a2 tsiah4 lai5 kun5 sun2-a2 thong1."
        ],
        [
          "聽阿嬤按呢講，tio7 hoo7 人giong7-beh4流嘴瀾，阿嬤真 gau5煮食，kap4阿嬤去買菜，m7-na7 趣味，閣會當bat4真濟菜名，增加知識。",
          "Thiann1 a1-ma2 an2-ne1 kong2, tio7 hoo7 lang5 giong7-beh4 lau5-tshui3-nua7, a1-ma2 tsin1 gau5 tsu2-tsiah8, kap4 a1-ma2 khi3 be2-tshai3, m7-na7 tshu3-bi7, koh4 e7-tang3 bat4 tsin1 tse7 tshai3 mia5, tsing1-ka1 ti3-sik4."
        ]
      ],
      "篇名": "第五課  買菜"
    },
    {
      "段": [
        [
          "一仙尪仔真笑詼",
          "Tsit8 sian1 ang-a2 tsin1 tshio3-khue1"
        ],
        [
          "身軀短短 嘴闊闊",
          "Sing1-khu1 te2-te2 tshui3 khuah4-khuah4"
        ],
        [
          "頭毛少少 面狹狹",
          "Thau5-mng5 tsio2-tsio2 bin7 eh8-eh8"
        ],
        [
          "身短嘴闊 毛少面狹",
          "Sin1 te2 tshui3 khuah4 mou5 tsio2 bin7 eh8"
        ],
        [
          "真笑詼",
          "Tsin1 tshio3-khue1"
        ],
        [
          "身短嘴闊 毛少面狹",
          "Sin1 te2 tshui3 khuah4 mou5 tsio2 bin7 eh8"
        ],
        [
          "真趣味",
          "Tsin1 tshu3-bi7"
        ]
      ],
      "篇名": "第六課  一仙尪仔真笑詼"
    },
    {
      "段": [
        [
          "阿姨tui3 高雄敲電話來，講明仔暗高雄市中心beh4放煙火，是古早到 tann1 攏m7 bat4看過e5鬧熱，恁一定愛來看，無看真無彩。",
          "A1-i5 tui3 ko1-hiong5 kha3-tian7-ue7 lai5, kong2 bin5-a2-am3 ko1-hiong5 tshi7-tiong1-sim1 beh4 pang3 ian1-hue2, si7 koo2-tsa2 kau3 tann1 long2 m7 bat4 khuann3 kue3 e5 lau7-jiat8, lin2 it4-ting7 ai3 lai5 khuann3, bo5 khuann3 tsin1 bo5-tshai2."
        ],
        [
          "阿母講：高雄本成tio7 tsiann5 鬧熱，欲看煙火也著走kah4高雄？咱遮頂ko3月八月十五暝 tsiah4 放kah4鬧熱滾滾，ka7阿姨講無閒，無愛去！",
          "A1-bu2 kong2: ko1-hiong5 pun2-tsiann5 tio7 tsiann5 lau7-jiat8, beh4 khuann3 ian1-hue2 ia7 tioh8 tsau2 kah4 ko1-hiong5? lan2 tsia1 ting2 ko3 gueh8 pueh4--gueh8 tsap8-goo7-me5 tsiah4 pang3 kah4 lau7-liat8-kun2-kun2, ka7 a1-i5 kong2 bo5-ing5, bo5-ai3 khi3!"
        ],
        [
          "阿爸講：無看扑損，遐kap4 咱遮放的煙火無仝--neh4，是政府teh4慶祝節日才有e5節目，連續放一點鐘，beh4放幾若千粒，攏是大粒會開花--oo7！",
          "A1-pa1 kong2: bo5 khuann3 phah4-sng2, hia1 kap4 lan2 tsia1 pang3 e5 ian1-hue2 bo5-kang5 neh4, si7 tsing3-hu2 teh4 khing3-tsiok4 tseh4-jit8 tsiah4 u7 e5 tsiat4-bok8, lian5-sua3 pang3 tsit8 tiam2-tsing1, beh4 pang3 kui2-na7 tshing1 liap8, long2 si7 tua7 liap8 e7 khui1-hue1 oo7!"
        ],
        [
          "阿母講：按呢--oo3，ka7 阿姨講咱明仔早起一定去！",
          "A1-bu2 kong2: an2-ne1 oo3, ka7 a1-i5 kong2 lan2 mia5-a2 tsa2-khi2 it4-ting7 khi3!"
        ],
        [
          "阿姨In1 兜離放煙火e5所在tsiann5近，peh4 tsiunn7三樓尾e5磚棚仔tio7看kah4清清楚楚，阿姨e5招待真周到，有tshuan5桌椅kap4準備食物，hoo7逐家會當那看那食，比佇阮兜e5觀月會猶閣卡心適。",
          "A1-i5 In1 tau1 li7 pang3 ian1-hue2 e5 soo2-tsai7 tsiann5 kin7, peh4 tsiunn7 sann1 lau5 be2 e5 tsng1-pinn5-a2 tio7 khuann3 kah4 tshing1-tshing1-tsho2 tsho2, a1-i5 e5 tsiau1-thai7 tsin1 tsiu1-to3, u7 tshuan5 toh4-i2 kap4 tsun2-pi7 sit8-but8, hoo7 tak8-ke1 e7-tang3 na2 khuann3 na2 tsiah8, pi2 ti7 guan2 tau e5 kuan1-gueh8-hue7 iau2 koh4-khah4 sim1-sik4."
        ],
        [
          "「Siuh4～～pong3！」",
          "\"Siuh4~~pong3! \""
        ],
        [
          "「Ua5～開始--a2！」害我驚一tio5，hiah4呢大聲，五花十色，光焰焰，有影sui2 to7 tioh8。",
          "'Ua5~ khai1-si2 a2! ' hai7 gua2 kiann1 tsit8-tio5, hiah4-nih8 tua7-siann1, ngoo2-hue1-tsap8-sik4, kng1-iam7-iam7, u7-iann2 sui2 to7 tioh8."
        ],
        [
          "「Siuh4～～pong3！Piak4-piak4-piak4 …」煙火tio7 一直續無停…",
          "\"Siuh4~~pong3! Piak4-piak4-piak4 …\" ian1-hue2 tio7 it4-tit8 siok8 bo5-thing5 …"
        ],
        [
          "「Oo2！炸彈開花！金siak4-siak4，那落雨，那火金姑！」",
          "'Oo2 ! tsa3-tan5 khui1-hue! Kim1-siak4-siak4, na2 loh8-hoo7, na2 hue2-kim1-koo1! '"
        ],
        [
          "「阿木！你敢bat4看過火金姑？」",
          "'A1-bok8! li2 kiam2 bat4 khuann3 kue3 hue2-kim1-koo1? '"
        ],
        [
          "「M7 bat4。」",
          "'M7 bat4 . '"
        ],
        [
          "「莫怪！火金姑無hiah4 光，嘛無hiah4濟！」",
          "'Bok8-kuai3! hue2-kim1-koo1 bo5 hiah4 kng1, ma7 bo5 hiah4 tse7! '"
        ],
        [
          "「Siuh4～～pong3！」",
          "\"Siuh4~~ pong3 ! \""
        ],
        [
          "「阿木！你斟酌看，斟酌算，攏總有幾色？」",
          "'A1-bok8! li2 tsim1-tsiok4 khuann3, tsim1-tsiok4 sng3, long2-tsong2 u7 kui2 sik4? '"
        ],
        [
          "「紅--e5、tshenn1--e5 、黃--e5、煮--e5、猶有…」",
          "'Ang5--e5, tshenn1--e5 , ng5--e5, tsu2--e5, iau2 u7 …'"
        ],
        [
          "「擋--leh4！擋--leh4 !你講啥物色是煮--e5？m7是煮--e5，是紫--e5，愛講茄仔色！」",
          "'Tong3--leh4! tong3--leh4!li2 kong2 siann2-mih8 sik4 si7 tsu2--e5? m7 si7 tsu2--e5, si7 tsi2--e5, ai3 kong2 kio5-a2-sik4! '"
        ],
        [
          "「Siuh4～～pong3！」",
          "\"siuh4~~pong3! \""
        ],
        [
          "「茄仔色--e5、柑仔色--e5、金黃色…」",
          "'Kio5-a2-sik4 e5, kam1-a2-sik4 e5, kim1-ng5-sik4 …'"
        ],
        [
          "「嘛有烏too3紅、藍色、銀色、肉色--e5，真正黃紅tshenn1白，藍紫綠橙，五花十色，算be7了。」",
          "'Ma7 u7 oo1-too3-ang5, na5-sik4, gin5-sik4, bah4-sik4 e5, tsin1-tsiann3 ng5 ang5 tshenn1 peh8, na5 tsi2 lik8 ting5, ngoo2-hue1-tsap8-sik4, sng3 be7 liau2. '"
        ],
        [
          "「M7-na7算be7了，盈暗e5煙火嘛看be7了，食物件一下lah4 !」",
          "'M7-na7 sng3 be7 liau2, ing5-am3 e5 ian1-hue2 ma7 khuann3 be7 liau2, tsiah8 mih8-kiann7 tsit8-e7 lah4!'"
        ],
        [
          "那看那食，看kah4逐家目睭起煙暈，嘴那哺那o1-lo2，實在看kah4 tsiann5爽。",
          "Na2 khuann3 na2 tsiah8, khuann3 kah4 tak8-ke1 bak8-tsiu1 khi2 ian1-ng7, tshui3 na2 poo7 na2 o1-lo2, sit8-tsai7 khuann3 kah4 tsiann5 song2."
        ]
      ],
      "篇名": "第七課  看煙火"
    },
    {
      "段": [
        [
          "天青青，地冷冷，阮哪會tsiah4不幸。",
          "Thinn1 tshenn1-tshenn1, te7 ling2-ling2, guan2 na2-e7 tsiah4 put4-hing7."
        ],
        [
          "父母顧趁錢，講誠無閑，In1 beh4哪會知阮少年囝仔e5心聲。",
          "Pe7-bu2 koo3 than3-tsinn5, kong2 tsiann5 bo5-ing5, In1 beh4 na2-e7 tsai1 guan2 siau3-lian5 gin2-a2 e5 sim1-siann1."
        ],
        [
          "為著無聊，因為愛tshing3，才會及少年囝仔伴做夥去偷挽龍眼；",
          "Ui7 tioh8 bo5-liau5, in1-ui7 ai3-tshing3, tsiah4 e7 kap4 siau3-lian5 gin2-a2 phuann7 tso3-hue2 khi3 thau1 ban2 ling5-king2;"
        ],
        [
          "註該死，拄著一寡歹星，tshua7阮去冤家、相爭；",
          "Tsu3-kai1-si2, tu2 tioh8 tsit8-kua2 phainn2-tshenn1, tshua7 guan2 khi3 uan1-ke1, sio1-tsing1 ;"
        ],
        [
          "無疑誤，愈絞愈大陣，代誌愈做愈m7是款，愈來愈無正經；",
          "Bo5 gi7-goo7, ju2 ka2 ju2 tua7 tin7, tai7-tsi3 ju2 tso3 ju2 m7 si7-khuan2, ju2 lai5 ju2 bo5 tsing3-king1;"
        ],
        [
          "歸尾--是：飆車、suh4 安、搶劫、放槍；",
          "Kui1-bue2  si7: pio1-tshia1, suh4-an1, tshiunn2-kiap4, pang3-tshing3;"
        ],
        [
          "最後e5 結果，是hong5.關ti7犯人宮。",
          "Tsue3-au7 e5 kiat4-ko2, si7 hong5.kuan ti7 huan7-lang5-king1."
        ],
        [
          "奉勸各位，做人父母：",
          "Hong7-khng3 kok4-ui7, tso3 lang5 pe7-bu2:"
        ],
        [
          "教育孩兒，著愛認hoo7伊清；",
          "Kau3-iok8 hai5-ji5, tioh8-ai3 jin7 hoo7 i1 tshing1;"
        ],
        [
          "囝仔最需要e5是親情，「親情」兩字，m7是用「金錢」落去種；",
          "Gin2-a2 tsue3 su1-iau3 e5 si7 tshin1-tsing5, 'tshin1-tsing5' nng7 ji7, m7 si7 ing7 'kim1-tsinn5' loh8 khi3 tsing3;"
        ],
        [
          "上重要e5是：時間、做夥、了解In1 e5 個性、心情；",
          "Siong7 tiong7-iau3 e5 si7: si5-kan1, tso3-hue2, liau2-kai2 In1 e5 ko3-sing3, sim1-tsing5;"
        ],
        [
          "M7是等代誌.發生，才來念佛ka7囝仔誦經。",
          "M7 si7 tan2 tai7-tsi3.huat4-sing1, tsiah4 lai5 liam7-put8 ka7 gin2-a2 siong7-king1."
        ]
      ],
      "篇名": "第八課  少年犯e5 心聲真多謝"
    },
    {
      "段": [
        [
          "龜兔走相jiok4",
          "Ku1 thoo3 tsau2 siong3-jiok4"
        ],
        [
          "猴走象欲掠",
          "Kau5 tsau2 tshiunn7 beh4 liah8"
        ],
        [
          "龜走兔jiok4 猴走象掠",
          "Ku1 tsau2 thoo3 jiok4 kau5 tsau2 tshiunn7 liah8"
        ],
        [
          "兔仔顧睏jiok4 無著",
          "Thoo3-a2 koo3-khun3 jiok4 bo5 tioh8"
        ],
        [
          "猴仔爬樹 象嘛掠be7著",
          "Kau5-a2 peh4 tshiu7 tshiunn7 ma7 liah8 be7 tioh8"
        ],
        [
          "龜走兔jiok4 猴走象掠",
          "Ku1 tsau2 thoo3 jiok4 kau5 tsau2 tshiunn7 liah8"
        ],
        [
          "鬧熱閣心適",
          "Lau7-jiat8 koh4 sim1-sik4"
        ],
        [
          "龜走兔jiok4 猴走象掠",
          "Ku1 tsau2 thoo3 jiok4 kau5 tsau2 tshiunn7 liah8"
        ],
        [
          "鬧熱閣心適",
          "Lau7-jiat8 koh4 sim1-sik4"
        ]
      ],
      "篇名": "第九課  龜兔走相jiok4"
    }
  ]
}
