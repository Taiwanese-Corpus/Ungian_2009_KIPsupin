{
  "出版年": "2003",
  "出版者": "彰化縣政府",
  "年級別": "五下",
  "文類": "其他教材",
  "書名": "彰化縣國民小學鄉土語言臺語其他教材第十冊",
  "書寫系統": "漢羅",
  "資料": [
    {
      "段": [
        [
          "Oh8-oh4-oh4oh4oh8-oh4-oh4oh4雞公ti7leh4吼天光--a2天光--a2逐家起來--oo3趕緊去食飯  食飽thang1出門大人做工課 囝仔去學堂",
          "Oh8-oh4-oh4 oh4 oh8-oh4-oh4 oh4 ke1-kang1 ti7 leh4 hau2 thinn1-kng1 a2 thinn1-kng1 a2 tak8-ke1 khi2--lai5 oo3 kuann2-kin2 khi3 tsiah8-png7 tsiah8-pa2 thang1 tshut4-mng5 tua7-lang5 tso3 khang1-khue3 gin2-a2 khi3 oh8-tng5"
        ],
        [
          "Kok4 kok4 kok4  kok4 kok4 kok4雞母ti7 leh4叫雞仔囝 緊來遮媽媽啄粟仔 互恁食趕緊來 趕緊來慢來--e5 tio7無你e5額",
          "Kok4 kok4 kok4 kok4 kok4 kok4 ke1-bu2 ti7 leh kio3 ke1-a2-kiann2 kin2 lai5 tsia1 ma1-ma1 tok tshik4-a2 hoo7 lin2 tsiah8 kuann2-kin2 lai5 kuann2-kin2 lai5 ban7 lai5 e5 tio7 bo5 li2 e5 giah8"
        ]
      ],
      "篇名": "第一課雞母帶雞仔囝"
    },
    {
      "段": [
        [
          "Onn7-inn7onn7-inn7救護車來--a3請逐家閃開車內有病人趕緊欲載來去互醫生看",
          "Onn7-inn7 onn7-inn7 kiu3-hoo7-tshia1 lai5--a3 tshiann2 tak8-ke1 siam2 khui1 tshia1-lai7 u7 penn7-lang5 kuann2-kin2 beh4 tsai3 lai5-khi3 hoo7 i1-sing1 khuann3"
        ],
        [
          "Onn7-inn7  onn7-inn7救火車來--a3逐家趕緊閃開頭前遐火燒厝無駛較緊--leh4厝會變火灰",
          "Onn7-inn7 onn7-inn7 kiu3-hue2-tshia1 lai5--a3 tak8-ke1 kuann2-kin2 siam2 khui1 thau5-tsing5 hia1 hue2-sio1-tshu3 bo5 sai2 khah4 kin2 leh4 tshu3 e7 pian3 hue2-hu1"
        ],
        [
          "Onn7-inn7 onn7-inn7警察車來--a3逐家趕緊閃開掠歹人要緊路若擋tiau5--leh4欲掠tio7 be7赴",
          "Onn7-inn7 onn7-inn7 king2-tshat4-tshia1 lai5--a3 tak8-ke1 kuann2-kin2 siam2 khui1 liah8 phainn2-lang5 iau3-kin2 loo7 na7 tong3-tiau5--leh4 beh4 liah8 tio7 be7-hu3"
        ],
        [
          "Onn7-inn7 onn7-inn7聽著onn7-inn7聲逐家tio7趕緊閃開tsiah4be7延tshian5人e5時間",
          "Onn7-inn7 onn7-inn7 thiann1 tioh8 onn7-inn7 siann1 tak8-ke1 tio7 kuann2-kin2 siam2 khui tsiah4 be7 ian5-tshian5 lang5 e5 si5-kan1"
        ]
      ],
      "篇名": "第二課 車"
    },
    {
      "段": [
        [
          "花園啥物花上芳？玉蘭、含笑上芳，芳、芳芳、芳芳芳。",
          "Hue1-hng5 siann2-mih8 hue1 siong7 phang1? giok8-lan5, ham5-siau3 siong7 phang1, phang1, phang1-phang1, phang1-phang1-phang1."
        ],
        [
          "厝內啥物水上冷？冰水、冰角上冷，冷、冷冷、冷冷冷。",
          "Tshu3-lai7 siann2-mih8 tsui2 siong7 ling2? Ping1-tsui2, ping1-kak4 siong7 ling2, ling2, ling2-ling2, ling2-ling2-ling2."
        ],
        [
          "教室啥物人愛笑？阿英、阿永愛笑，笑、笑笑、笑笑笑。",
          "Kau3-sik4 siann2-mih8 lang5 ai3-tshio3? A1-ing1, a1-ing2 ai3-tshio3, tshio3, tshio3-tshio3, tshio3-tshio3-tshio3."
        ],
        [
          "果園啥物果子澀？芭la2未熟上澀，澀、澀澀、澀澀澀。",
          "Ko2-hng5 siann2-mih8 kue2-tsi2 siap4? Pa1-la2 bue7 sik8 siong7 siap4, siap4, siap4-siap4, siap4-siap4-siap4."
        ],
        [
          "學校啥物人上槌？貧惰囝仔上槌，槌、槌槌、槌槌槌。",
          "Hak8-hau7 siann2-mih8 lang5 siong7 thui5? pin5-tuann7 gin2-a2 siong7 thui5, thui5, thui5-thui5, thui5-thui5-thui5."
        ],
        [
          "你叨位發洪咧腫？目睭、鼻仔攏腫，腫、腫腫、腫腫腫。",
          "Li2 to2-ui7 huat4-hong5 le1 tsing2? bak8-tsiu1, phinn7-a2 long2 tsing2, tsing2, tsing2-tsing2, tsing2-tsing2-tsing2."
        ],
        [
          "啥物款人上戇？呣讀冊e5囝仔上戇，戇、戇戇、戇戇戇。",
          "Siann2-mih8 khuan2 lang5 siong7 gong7? m7 thak8-tsheh4 e5 gin2-a2 siong7 gong7, gong7, gong7-gong7, gong7-gong7-gong7."
        ],
        [
          "啥物物件上白？天頂白雲上白，白、白白、白白白。",
          "Siann2-mih8 mih8-kiann7 siong7 peh8? Thinn1-ting2 peh8-hun5 siong7 peh8, peh8, peh8-peh8, peh8-peh8-peh8."
        ]
      ],
      "篇名": "第三課  花園啥物花上芳"
    },
    {
      "段": [
        [
          "阿爸e5阿姆，我叫阿婆，阿婆歲頭真正濟，今年已經80 外歲，身體勇健，攏kap4阮講台灣話，真好聽閣真心適。",
          "A1-pa1 e5 a1-m2, gua2 kio3 a1-po5, a1-po5 hue3-thau5 tsin1-tsiann3 tse7, kin1-ni5 i2-king1 80 gua7 hue3, sin1-the2 iong2-kiann7, long2 kap4 guan2 kong2 tai5-uan5-ue7, tsin1 ho2-thiann1 koh4 tsin1 sim1-sik4."
        ],
        [
          "有一工，我kap4伊滾sng2笑：",
          "U7 tsit8 kang1, gua2 kap4 i1 kun2-sng2-tshio3:"
        ],
        [
          "「阿婆！我beh4kap4你講北京話好--無？」",
          "'A1-po5! gua2 beh4 kap4 li2 kong2 pak4-kiann-ue7 ho2--bo5? '"
        ],
        [
          "「He1我也無學，講be7輾轉，真歹聽，我看mai3較著。」",
          "'He1 gua2 a2 bo5 oh8, kong2 be7 lian3-tng2, tsin1 phainn2-thiann1, gua2 khuann3 mai3 khah tioh8."
        ],
        [
          "我講：「阿婆！無要緊，我講一句你tue3我講一句，按呢tio7講會輾轉。」阿婆講：「講m7著，m7-thang1ka7我笑-oo7！」",
          "Gua2 kong2: 'a1-po5! bo5-iau3-kin2, gua2 kong2 tsit8 ku3 li2 tue3 gua2 kong2 tsit8 ku3, an2-ne1 tio7 kong2 e7 lian3-tng2. ' a1-po5 kong2: 'kong2 m7-tioh8, m7-thang1 ka7 gua2 tshio3-oo7! '"
        ],
        [
          "『老師』「lau7-su1」；『蕭老師』「Siau1.lau7-su1」「阿婆！阿婆！m7著！『老師』著捲舌，你無捲舌，m7著。」",
          "『老師』'lau7-su1 ' ; 『蕭老師』'Siau1 .lau7-su1 ' 'a1-po5! a-po5! m7-tioh8! 『老師』 tioh8 kng2 tsih8, li2 bo5 kng2 tsih8, m7-tioh8. '"
        ],
        [
          "「我be7曉捲舌，北京話有夠歹講，講了嘴舌會扑結。猶有，你講he1“Siau1.lau7-su1”，嘛m7著，應該是“Siau1lau7-su1”，那thang1ka7人罵siau2--e5？」",
          "'Gua2 be7-hiau2 kng2 tsih8, pak4-kiann1-ue7 u7-kau3 phainn2-kong2, kong2 liau2 tshui3-tsih8 e7 phah4-kat4. iau2 u7, li2 kong2 he1 “Siau1 .lau7-su1” , ma7 m7-tioh8, ing1-kai1 si7 “Siau1 lau7-su1” , na2 thang1 ka7 lang5 me7 siau2--e5? '"
        ],
        [
          "「阿婆！是你無捲舌，講m7著去，我無罵人Siau1.lau7-su1--lah4！」",
          "'A1-po5! si7 li2 bo5 kng2 tsih8, kong2 m7-tioh8 khi3, gua2 bo5 me7-lang5 Siau1.lau7-su1--lah4 ! '"
        ]
      ],
      "篇名": "第四課  老阿婆"
    },
    {
      "段": [
        [
          "阿枝是一個老實人，佇菜市仔teh4賣粉圓，一碗十箍，一日賣百外碗，m7-koh4kan1-na7會當趁三百外箍，真歹過日子。",
          "A1-ki1 si7 tsit8 e5 lau2-sit8 lang5, ti7 tshai3-tshi7-a2 teh4 be7 hun2-inn5, tsit8 uann2 tsap8 khoo1, tsit8 jit8 be7 pah4 gua7 uann2, m7-koh4 kan1-na7 e7-tang3 than3 sann1-pah4 gua7 khoo1, tsin1 phainn2 kue3 jit8-tsi2."
        ],
        [
          "人問伊哪會tsiah4-nih4薄利？伊講：「薄利m7-tsiah4會多銷，欲趁人e5錢，服務要緊，生理tsiann5競爭，無較kut4-lat8扑拼是be7使得。」",
          "Lang5 mng7 i1 na2-e7 tsiah4-nih4 poh8-li7? I1 kong2: 'poh8-li7 m7-tsiah4 e7 to siau1, beh4 than3--lang5 e5 tsinn5, hok8-bu7 iau3-kin2, sing-li2 tsiann5 king7-tsing1, bo5 khah4 kut4-lat8 phah4-piann3 si7 be7-sai2--tit4. '"
        ],
        [
          "「抑你一工賣tsiah4-nih4濟，哪會趁tsiah4少？」",
          "'Ah4 li2 tsit8 kang1 be7 tsiah4-nih4 tse7, na2-e7 than3 tsiah4 tsio2? '"
        ],
        [
          "「成本kuan5，無法度，蕃薯粉起價，糖嘛tio7-he7，無甜人無愛買，有人欲食冷--e5，tio7-ai3 摻冰，冰角我攏嘛家己激，先hiann5滾水，tsiah4 koh4 he7落去冰箱冰，電愛錢，gah4-suh4嘛愛錢，成本太kuan5，利純當然減少，無法度lah4 !」",
          "'Sing5-pun2 kuan5, bo5 huat-too7, han1-tsi5-hun2 khi2-ke3, thng5 ma7 tio7-he7, bo5 tinn1 lang5 bo5-ai3 be2, u7 lang5 beh4 tsiah8 ling2--e5, tio7-ai3 tsham1 ping1, ping1-kak4 gua2 long2 ma7 ka1-ki7 kik4, sing1 hiann5-kun2-tsui2, tsiah4 koh4 he7 loh8 khi3 ping1-siunn1 ping1, tian7 ai3 tsinn5, gah4-suh4 ma7 ai3 tsinn5, sing5-pun2 thai3 kuan5, li7-sun5 tong1-jian5 kiam2-tsio2, bo5 huat4-too7 lah4!'"
        ],
        [
          "「抑你有夠條直，做生理哪有人像你tsiah4古意，冰角m7-tio7去冰店買，俗閣簡單、利便，欲甜摻糖丹上甜，免十箍銀tio7規桶甜but4-but4,像你按呢趁無食—lah4 !」有人好心ka7伊建議。",
          "'Ah4 li2 u7-kau3 tiau5-tit8, tso3-sing1-li2 na2 u7 lang5 tshiunn7 li2 tsiah4 koo2-i3, ping1-kak4 m7-tio7 khi3 ping1-tiam3 be2, siok8 koh4 kan2-tan1, li7-pian7, beh4 tinn1 tsham1 thng5-tan1 siong7 tinn1, bian2 tsap8 khoo1-gin5 tio7 kui1 thong2 tinn1-but4-but4,tshiunn7 li2 an2-ne1 than3-bo5-tsiah8—lah4!' u7 lang5 ho2-sim1 ka7 i1 kian3-gi7."
        ],
        [
          "阿枝講：「就是條直古意m7-tsiah4 tio7按呢生，買便--e5 冰角攏嘛生水激--e5，糖丹是真甜，m7-koh4 he1是化學品，對人e5健康有害，按呢趁錢，心肝be7安。」",
          "A1-ki1 kong2: 'tsiu7-si7 tiau5-tit8 koo2-i3 m7-tsiah tio7 an2-ne-sinn1, be2 pian7--e5 ping1-kak4 long2 ma7 tshenn1-tsui2 kik4--e5, thng5-tan si7 tsin1 tinn1, m7-koh4 he1 si7 hua3-hak8-phin2, tui3 lang5 e5 kian7-khong1 iu2-hai7, an2-ne1 than3-tsinn5, sim1-kuann1 be7 an1."
        ],
        [
          "阿枝阿枝真老實，做人實在真古意。做生理，m7敢投機，甘願趁少錢，無要緊，好心有好報，莫怪阿枝e5身體tsiah4勇健，因為「人teh4做，天teh4看」阿枝e5好心天知影。",
          "A1-ki1 a1-ki1 tsin1 lau2-sit8, tso3-lang5 sit8-tsai7 tsin1 koo2-i3. tso3-sing-li2, m7 kann2 tau5-ki1, kam1-guan7 than3 tsio2 tsinn5, bo5-iau3-kin2, ho2-sim1 u7 ho2-po3, bok8-kuai3 a1-ki1 e5 sin1-the2 tsiah4 iong2-kiann7, in1-ui7 'lang5 teh4 tso3, thinn1 teh4 khuann3' a1-ki1 e5 ho2-sim1 thinn1 tsai1-iann2."
        ]
      ],
      "篇名": "第五課  好心e5阿枝"
    },
    {
      "段": [
        [
          "樹頂有烏鴉 甜粿免包餡 媽媽叫阿姨 趕緊來搓圓",
          "Tshiu7-ting2 u7 oo1-a1 tinn1-kue2 bian2 pau1-ann7 ma1-ma1 kio3 a1-i5 kuann2-kin2 lai5 so1-inn5"
        ],
        [
          "I7輸面憂憂 心肝扑結虯 氣著欲食薑 有夠歹看樣",
          "I7 su1 bin7 iu1-iu1 sim1-kuann1 phah4 kat4-khiu5 khi3 tioh8 beh4 tsiah8 kiunn1 u7-kau3 phainn2 khuann3-iunn7"
        ],
        [
          "阿媽欲飼雞 阿公欲飼馬我欲去顧更 你欲去顧暝",
          "A1-ma2 beh4 tshi7-ke1 a1-kong1 beh4 tshi7-be2 gua2 beh4 khi3 koo3-kenn1 li2 beh4 khi3 koo3-me5"
        ],
        [
          "姑丈娶阿姑 阿媽誠氣惱面仔臭konn1-konn1懊惱兼憤怒",
          "Koo1-tiunn7 tshua7 a1-koo1 a1-ma2 tsiann5 khi3-lo2 bin7-a2 tshau3-konn1-konn1 au3-nau2 kiam1 hun3-noo7"
        ],
        [
          "狗仔四支腳 食飯用飯坩 水底一尾魚 兔仔兩kai5耳",
          "Kau2-a2 si3 ki1 kha1 tsiah8-png7 iong7 png7-khann1 tsui2-te2 tsit8 bue2 hi5 thoo3-a2 nng7 kai5 hi7"
        ],
        [
          "三隻紅蜘蛛 五隻烏山羊 六支番仔火 點火點be7猛",
          "Sann1 tsiah4 ang5-ti1-tu1 goo7 tsiah4 oo1-suann1-iunn5 lak8 ki1 huan1-a2-hue2 tiam2-hue2 tiam2 be7 me2"
        ],
        [
          "透早天烏烏 落雨佇中午 四界全塗膏 be7凍thang1tshit4-tho5",
          "Thau3-tsa2 thinn1-oo1-oo1 loh8-hoo7 ti7 tiong1-ngoo2 si3-ke3 tsuan5 thoo5-ko1 be7-tang3 thang1 tshit4-tho5"
        ]
      ],
      "篇名": "第六課  樹頂有烏鴉"
    },
    {
      "段": [
        [
          "阿舅為著生活，搬去桃園龜山做生理，一年thang3天，kap4阮罕得來去。",
          "A1-ku7 ui7 tioh8 sing1-uah8, puann1 khi3 tho5-hng5 ku1-suann1 tso3-sing-li2, tsit8-ni5-thang3-thinn1, kap4 guan2 han2-tit4 lai5-khi3."
        ],
        [
          "阿爸講：桃園、彰化，來去一tsua7，駛車行北二高高速公路，雖然有較緊，嘛是thiam2kah4beh4死，閣再講，咱是食頭路人，嘛be7使tiann7-tiann7請假beh4去tshit4-tho5，就是利用歇睏日出門，高速公路頂塞車塞kah4hiah4-nih4嚴重，嘛是有夠艱苦。",
          "A1-pa1 kong2: tho5-hng5, tsiong1-hua3, lai5-khi3 tsit8 tsua7, sai2-tshia1 kiann5 pak4-ji7-ko1 ko1-sok4 kong1-loo7, sui1-jian5 u7 khah4 kin2, ma7 si7 thiam2 kah4 beh4 si2, koh4-tsai3 kong2, lan2 si7 tsiah8-thau5-loo7 lang5, ma7 be7-sai2 tiann7-tiann7 tshing2-ka2 beh4 khi3 tshit4-tho5, tsiu7-si7 li7-iong7 hioh4-khun3-jit8 tshut4-mng5, ko1-sok4 kong1-loo7 ting2 that4-tshia1 that4 kah4 hiah4-nih4 giam5-tiong7, ma7 si7 u7-kau3 kan1-khoo2."
        ],
        [
          "就是因為阿爸pan7-tuann7出門，m7-tsiah4kap4阿舅tsiann5少鬥陣，tsit4擺是因為阿母一直堅持tio7-ai3來去，若無，是beh4等到ti7時？阿爸無話thang1應，決定利用週休二工beh4去，順紲參觀三峽e5祖師廟，看人扑kan1-lok8。",
          "Tsiu7-si7 in1-ui7 a1-pa1 pan7-tuann7 tshut4-mng5, m7-tsiah kap4 a1-ku7 tsiann5 tsio2 tau3-tin7, tsit4 pai2 si7 in1-ui7 a1-bu2 it4-tit8 kian1-tshi5 tio7-ai3 lai5-khi3, na7-bo5, si7 beh4 tan2 kau3 ti7-si5? A1-pa1 bo5 ue7 thang1 in3, kuat4-ting7 li7-iong7 tsiu1-hiu1 nng7 kang1 beh4 khi3, sun7-sua3 tsham1-kuan1 sam1-kiap4 e5 tsoo2-su1-bio7, khuann3-lang5 phah4 kan1-lok8."
        ],
        [
          "阿舅In1兜真闊真舒適，暗頓拴kah4tsiann5 tshenn1-tshau1，阿妗一直挾好料--e5hoo7我食，阿舅嘛thin5香檳汽水hoo7我lim1。",
          "A1-ku7 In1 tau1 tsin1 khuah4 tsin1 su3-si3, am3-tng3 tshuan5 kah4 tsiann5 tshenn1-tshau1, a1-kim7 it4-tit8 ngeh4 ho2-liau7--e5 hoo7 gua2 tsiah8, a1-ku7 ma7 thin5 hiong1-pin1 khi3-tsui2 hoo7 gua2 lim."
        ],
        [
          "阿母講：「食母舅那leh4食豆腐」，做你ka7食，免客氣。",
          "A1-bu2 kong2: 'tsiah8 bo2-ku7 na2 leh4 tsiah8 tau7-hu7' , tsue3 li2 ka7 tsiah8, bian2 kheh4-khi3."
        ],
        [
          "阿爸講：食會落去盡量食，m7-koh4嘛m7-thang1食siunn1飽。來！咱杯仔捧起來，ka7阿舅阿妗敬--一下，感謝阿舅e5招待，感謝阿妗煮tsiah4好食e5料理。",
          "A1-pa1 kong2: tsiah8 e7 loh8 khi3 tsin7-liong7 tsiah8, m7-koh4 ma7 m7-thang1 tsiah8 siunn1 pa2. lai5! lan2 pue1-a2 phang5--khi2-lai5, ka7 a1-ku7 a1-kim7 king3--tsit8-e7, kam2-sia7 a1-ku7 e5 tsiau1-thai7, kam2-sia7 a1-kim7 tsu2 tsiah4 ho2-tsiah8 e5 liau7-li2."
        ],
        [
          "阿妗講：tshin3-tshai2nia5，免客氣，做恁ka7食，beh4lim1汽水我閣ka7你thin5。",
          "A1-kim7 kong2: tshin3-tshai2 nia5, bian2 kheh4-khi3, tsue3 lin2 ka7 tsiah8, beh4 lim1 khi3-tsui2 gua2 koh4 ka7 li2 thin5."
        ],
        [
          "阿舅講：阿熊有影乖to7tioh8，tio7認真讀冊，聽爸爸、媽媽e5話，聽老師e5話oo7！",
          "A1-ku7 kong2: a1-him5 u7-iann2 kuai1 to7 tioh8, tio7 jin7-tsin1 thak8-tsheh4, thiann1 pa1-pa1, ma1-ma1 e5 ue7, thiann1 lau7-su1 e5 ue7 oo7!"
        ],
        [
          "阿母講：「天頂天公，地下母舅公」，阿舅是媽媽e5兄弟，阿舅講e5話就是kap4阿母講e5仝款，ka7阿舅說多謝，感謝阿舅e5鼓勵。",
          "A1-bu2 kong2: 'thinn1-ting2 thinn1-kong1, te7-ha7 bu2-ku7-kong1' , a1-ku7 si7 ma1-ma1 e5 hiann1-ti7, a1-ku7 kong2 e5 ue7 tsiu7-si7 kap4 a1-bu2 kong2 e5 kang5-khuan2, ka7 a1-ku7 sueh4 to1-sia7, kam2-sia7 a1-ku7 e5 koo2-le7."
        ]
      ],
      "篇名": "第七課  去阿舅In1 兜"
    },
    {
      "段": [
        [
          "頂禮拜，老師教阮讀台語，真趣味，老師唸一句，阮就tue3一句：阿永tshua7In1後生去銀行領錢，來到銀行桌櫃邊，阿永交代In1後生：「你恬恬遮坐，m7-thang1走，阿爸欲領錢，連鞭才tshua7你來去食麵。」",
          "Ting2 le2-pai3, lau7-su1 ka3 guan2 thak8 tai5-gi2, tsin1 tshu3-bi7, lau7-su1 liam7 tsit8 ku3, guan2 to7 tue3 tsit8 ku3: a1-ing2 tshua7 In1 hau7-senn1 khi3 gin5-hang5 nia2-tsinn5, lai5-kau3 gin5-hang5 toh4-kui7 pinn1, a1-ing2 kau1-tai7 In1 hau7-senn1: 'li2 tiam7-tiam7 tsia1 tse7, m7-thang1 tsau2, a1-pa1 beh4 nia2-tsinn5, liam5-pinn1 tsiah4 tshua7 li2 lai5-khi3 tsiah8 mi7."
        ],
        [
          "一目nih4，囝仔煞phang3-kian3，阿勇一直叫一直tshue7：「我的囝仔phang3-kian3去，啥人有khuann3阮阿儀！阿儀！你佇叨位？」",
          "Tsit8-bak8-nih4, gin2-a2 suah4 phang3-kian3, a1-iong2 it4-tit8 kio3 it4-tit8 tshue7: 'gua2 e5 gin2-a2 phang3-kian3--khi3, siann2-lang5 u7 khuann3 guan2 a1-gi5! A1-gi5! li2 ti7 to2-ui7? '"
        ],
        [
          "今仔日閣上台語，老師叫阮唸hoo7伊聽：阿永tshua7In1後生去銀行領錢，來到銀行桌櫃邊，阿永交代In1後生：「你恬恬遮坐，m7-thang1走，阿爸欲領錢，連鞭才tshua7你來去食麵。」",
          "Kin1-a2-jit8 koh4 siong7 tai5-gi2, lau7-su1 kio3 guan2 liam7 hoo7 i1 thiann1: a1-ing2 tshua7 In1 hau7-senn1 khi3 gin5-hang5 nia2-tsinn5, lai5-kau3 gin5-hang5 toh4-kui7 pinn1, a1-ing2 kau1-tai7 In1 hau7-senn1: 'li2 tiam7-tiam7 tsia1 tse7, m7-thang1 tsau2, a1-pa1 beh4 nia2-tsinn5, liam5-pinn1 tsiah4 tshua7 li2 lai5-khi3 tsiah8 mi7. '"
        ],
        [
          "一目nih4，印仔煞phang3-kian3，阿永一直叫一直tshue7：「我的印仔phang3-kian3去，啥人有khuann3阮阿姨，阿姨！阿姨！你佇叨位？」",
          "Tsit8-bak8-nih4, in3-a2 suah4 phang3-kian3, a1-ing2 it4-tit8 kio3 it4-tit8 tshue7: 'gua2 e5 in3-a2 phang3-kian3--khi3, siann2-lang5 u7 khuann3 guan2 a1-i5, a1-i5! a-i5! li2 ti7 to2-ui7? '"
        ],
        [
          "老師聽了真懷疑，哪會按呢生，敢有影「三日無liu7，就peh4tsiunn7樹」，阿儀煞變阿姨，囝仔煞變印仔去，哪會按呢生？",
          "Lau7-su1 thiann1 liau2 tsin1 huai5-gi5, na2-e7 an2-ne-sinn1, kam2 u7-iann2 “sann1 jit8 bo5 liu7, tsiu7 peh4 tsiunn7 tshiu7” , a1-gi5 suah4 pian3 a1-i5, gin2-a2 suah4 pian3 in3-a2 khi3, na2-e7 an2-ne-sinn1?."
        ],
        [
          "逐家聽斟酌，斟酌聽，「囝仔」m7是「印仔」，「阿儀」m7是「阿姨」，轉去tio7練習，台語講be7輾轉e5人，ai3kap4阿公阿嬤學，像按呢「三日無liu7，就peh4tsiunn7樹」，是beh4學到tang1時。",
          "Tak8-ke1 thiann1 tsim1-tsiok4, tsim1-tsiok4 thiann1, 'gin2-a2' m7 si7 'in3-a2' , 'a1-gi5' m7 si7 'a1-i5' , tng2--khi3 tio7 lian7-sip8, tai5-gi2 kong2 be7 lian3-tng2 e5 lang5, ai3 kap4 a1-kong1 a1-ma2 oh8, tshiunn7 an2-ni1 'sann1 jit8 bo5 liu7, tsiu7 peh4 tsiunn7 tshiu7' , si7 beh4 oh8 kau3 tang1-si5."
        ]
      ],
      "篇名": "第八課  上台語課"
    },
    {
      "段": [
        [
          "早前有一e576 歲e5老阿婆，伊e5新婦對伊真不孝，對待伊非常bai2，常常hoo7伊e5ta1-ke1穿be7燒、食be7飽。",
          "Tsa2-tsing5 u7 tsit8 e5 76 hue3 e5 lau7-a1-po5, i1 e5 sim1-pu7 tui3 i1 tsin1 put4-hau3, tui3-thai7 i1 hui1-siong5 bai2, siong5-siong5 hoo7 i1 e5 ta1-ke tshing7 be7 sio1, tsiah8 be7 pa2."
        ],
        [
          "老人目睭青瞑，伊e5新婦就特別為伊tshue7一塊粗粗koh4破e5飯碗，m7bat4洗過半遍。",
          "Lau7-lang5 bak8-tsiu1 tshinn1-mi5, i1 e5 sim1-pu7 tsiu7 tik8-piat8 ui7 i1 tshue7 tsit8 te3 tshoo1-tshoo1 koh4 phua3 e5 png7-uann2, m7 bat4 se2 ke3 puann3 pian3."
        ],
        [
          "幾若年後，伊e5孫結婚，孫新婦對待伊真好，有一日，tsit4位孫新婦想一e5妙計，ka7阿嬤講，阿嬤，au7-pai2你若食飽，就故意將tsit4te3碗ka7弄hoo7破，我有辦法hoo7媽媽會好好對待你。M7-koh4，老人m7敢按呢做，因為驚新婦siu7-khi3。孫新婦幾若擺ka7苦勸，後來，tsiah4照孫新婦所吩咐e5去做。隔日，當teh4食飯e5時，伊就將碗故意弄hoo7破，伊e5新婦就tsau2來看，煞反siu7-khi3。",
          "Kui2-na7 ni5-au7, i1 e5 sun1 kiat4-hun1, sun1-sin1-pu7 tui3-thai7 i1 tsin1 ho2, u7 tsit8 jit8, tsit4 ui7 sun1-sin1-pu7 siunn7 tsit8 e5 biau7-ke3, ka7 a1-ma2 kong2, a1-ma2, au7-pai2 li2 na7 tsiah8-pa2, tsiu7 koo3-i3 tsiong1 tsit4 te3 uann2 ka7 long7 hoo7 phua3, gua2 u7 pan7-huat4 hoo7 ma1-ma1 e7 ho2-ho2 tui3-thai7 li2. M7-koh4, lau7-lang5 m7 kann2 an2-ni1 tso3, in1-ui7 kiann1 sim1-pu7 siu7-khi3. sun1-sin1-pu7 kui2-na7 pai2 ka7 khoo2-khng3, au7-lai5, tsiah4 tsiau3 sun1-sin1-pu7 soo2 huan1-hu3 e5 khi3 tso3. keh4-jit8, tng1-teh4 tsiah8-png7 e5 si5, i1 tsiu7 tsiong1 uann2 koo3-i3 long7 hoo7 phua3, i1 e5 sim1-pu7 tsiu7 tsau2 lai5 khuann3, suah4 huan2 siu7-khi3."
        ],
        [
          "Tu2-ho2tsit4 e5時陣，伊e5孫新婦tsau2 ua2來講：阿嬤，你thai3hiah4-nih4bo5se3-ji7，ka7tsit4塊碗弄破，若bo5，你百歲年老，我thang1ka7tsit4塊碗留leh4，thang1來hoo7媽媽用。",
          "Tu2-ho2 tsit4 e5 si5-tsun7, i1 e5 sun1-sin1-pu7 tsau2 ua2 lai5 kong2: a1-ma2, li2 thai3 hiah4-nih4 bo5 se3-ji7, ka7 tsit4 teh4 uann2 long7 phua3, na7 bo5, li2 pah4-hue3-ni5-lau7, gua2 thang1 ka7 tsit4 te3 uann2 lau5--leh4, thang1 lai5 hoo7 ma1-ma1 iong7."
        ],
        [
          "Hit4 e5不孝e5新婦聽著tsit4 e5話了後，感覺以前伊tui3ta1-ke1實在真m7-tioh8，就開始iu2-hau3伊e5ta1-ke1，就按呢，tsit4e5老人快快樂樂活到老老老。",
          "Hit4 e5 put4-hau3 e5 sim1-pu7 thiann1 tioh8 tsit4 e5 ue7 liau2-au7, kam2-kak4 i2-tsing5 i1 tui3 ta1-ke1 sit8-tsai7 tsin1 m7-tioh8, tsiu7 khai1-si2 iu2-hau3 i1 e5 ta1-ke1, tsiu7 an2-ni1, tsit4 e5 lau7-lang5 khuai3-khuai3-lok8-lok8 uah8 kau3 lau2-lau2-lau2."
        ]
      ],
      "篇名": "第九課  破飯碗"
    }
  ]
}
