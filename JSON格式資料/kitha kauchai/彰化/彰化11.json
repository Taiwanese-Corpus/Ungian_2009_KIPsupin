{
  "出版年": "2003",
  "出版者": "彰化縣政府",
  "年級別": "六上",
  "文類": "其他教材",
  "書名": "彰化縣國民小學鄉土語言臺語其他教材第十一冊",
  "書寫系統": "漢羅",
  "資料": [
    {
      "段": [
        [
          "一鼠賊仔名，二牛駛犁兄，",
          "It4 tshi2 tshat8-a2 mia5, ji7 gu5 sai2-le5 hiann1,"
        ],
        [
          "三虎peh4山坪，四兔遊東京，",
          "Sann1 hoo2 peh4 suann1-phiann5, si3 thoo3 iu5 tang1-kiann1,"
        ],
        [
          "五龍皇帝命，六蛇互人驚，",
          "Goo7 liong5 hong5-te3 mia7, lak8 tsua5 hoo7 lang5 kiann1,"
        ],
        [
          "七馬走兵營，八羊食草嶺，",
          "Tshit4 be2 tsau2 ping1-iann5, peh4 iong5 tsiah8 tshau2-nia2,"
        ],
        [
          "九猴peh4樹頭，十雞啼三聲，",
          "Kau2 kau5 peh4 tshiu7-thau5, tsap8 ke1 thi5 sann1 siann1,"
        ],
        [
          "十一狗仔顧門埕，十二豬是菜刀命。",
          "Tsap8-it4 kau2-a2 koo3 mng5-tiann5, tsap8-ji7 ti1 si7 tshai3-to1 mia7."
        ]
      ],
      "篇名": "第一課   十二生相"
    },
    {
      "段": [
        [
          "徛厝著好厝邊：",
          "Khia7-tshu3 tioh8 ho2 tshu3-pinn1:"
        ],
        [
          "徛厝若tng7著好厝邊，",
          "Khia7-tshu3 na7 tng7 tioh8 ho2 tshu3-pinn1,"
        ],
        [
          "生活會輕鬆，",
          "Sing1-uah8 e7 khin1-sang1,"
        ],
        [
          "逐家攏是出外人，",
          "Tak8-ke1 long2 si7 tshut4-gua7-lang5,"
        ],
        [
          "互相相疼痛，",
          "Hoo7-siong1 sio thiann3-thang3,"
        ],
        [
          "有代誌咱就鬥幫忙；",
          "U7 tai7-tsi3 lan2 tsiu7 tau3-pang1-bang5;"
        ],
        [
          "若是tng7著歹厝邊，",
          "Na7 si7 tng7 tioh8 phainn2 tshu3-pinn1,"
        ],
        [
          "你讓我，",
          "Li2 niu7 gua2,"
        ],
        [
          "講be7-tang3，",
          "Kong2 be7-tang3,"
        ],
        [
          "我拜託你，",
          "Gua2 pai3-thok4 li2,"
        ],
        [
          "講be7-gian3，",
          "Kong2 be7-gian3,"
        ],
        [
          "Tsit4款厝邊真歹紡。",
          "Tsit4 khuan2 tshu3-pinn1 tsin1 phainn2-phang2."
        ],
        [
          "作田著好田邊：逐家互相tau3相共，",
          "Tsoh4-tshan5 tioh8 ho2 tshan5-pinn1: tak8-ke1 hoo7-siong1 tau3-sann1-kang7,"
        ],
        [
          "你beh4巡田水，",
          "Li2 beh4 sun5 tshan5-tsui2,"
        ],
        [
          "順紲幫我看，",
          "Sun7-sua3 pang1 gua2 khuann3,"
        ],
        [
          "若beh4送點心，",
          "Na7 beh4 sang3 tiam2-sim1,"
        ],
        [
          "我來ka7你 kuann7。",
          "Gua2 lai5 ka7 li2 kuann7."
        ],
        [
          "若是tng7著歹田邊，",
          "Na7 si7 tng7 tioh8 phainn2 tshan5-pinn1,"
        ],
        [
          "每冬冤家hit4條田岸，",
          "Mui2 tang1 uan1-ke1 hit4 tiau5 tshan5-huann7,"
        ],
        [
          "你e5田m7 hoo7我過，",
          "Li2 e5 tshan5 m7 hoo7 gua2 kue3,"
        ],
        [
          "Beh4行我e5路你敢kann2？",
          "Beh4 kiann5 gua2 e5 loo7 li2 kiam2 kann2?"
        ],
        [
          "Tsit4款田邊真ting5-tann5！",
          "Tsit4 khuan2 tshan5-pinn1 tsin1 ting5-tann5!"
        ],
        [
          "徛厝beh4愛好厝邊，",
          "Khia7-tshu3 beh4 ai3 ho2 tshu3-pinn1,"
        ],
        [
          "作田beh4有好田邊，",
          "Tsoh4-tshan5 beh4 u7 ho2 tshan5-pinn1,"
        ],
        [
          "代先我就kap4你鬥相共，",
          "Tai7-sing1 gua2 tsiu7 kap4 li2 tau3-sann1-kang7,"
        ],
        [
          "好處先做hoo7別人，",
          "Ho2-tshu3 sing1 tso3 hoo7 pat8-lang5,"
        ],
        [
          "是m7是，先問家己，",
          "Si7 m7 si7, sing1 mng7 ka1-ki7,"
        ],
        [
          "好m7好，先ka7人呵咾。若是按呢做，",
          "Ho2 m7 ho2, sing1 ka7 lang5 o1-lo2. na7 si7 an2-ne1 tso3,"
        ],
        [
          "「敦親睦鄰，守望相助」e5",
          "'Tun-tshin1 bok8-lin5, siu2-bong7 siong1-tsoo7' e5"
        ],
        [
          "社區營造，一定第一好。",
          "Sia7-khu1 ing5-tso7,it4-ting7 te7-it4 ho2."
        ]
      ],
      "篇名": "第二課  徛厝著好厝邊，作田著好田邊"
    },
    {
      "段": [
        [
          "烏鴉是烏鴉",
          "Oo1-a1 si7 oo1-a1"
        ],
        [
          "鵝呣是水鴨",
          "Go5 m7 si7 tsui2-ah4"
        ],
        [
          "台語真趣味",
          "Tai5-gi2 tsin1 tshu3-bi7"
        ],
        [
          "呣通走去匿",
          "M7-thang1 tsau2 khi3 bih4"
        ],
        [
          "愛睏面慈慈",
          "Ai3-khun3 bin7 tsu5-tsu5"
        ],
        [
          "囝仔愛chih4-chuh4",
          "Gin2-a2 ai3 tsih4-tsuh4"
        ],
        [
          "頭殼激le5-le5",
          "Thau5-khak4 kik4 le5-le5"
        ],
        [
          "認真欲讀冊",
          "Jin7-tsin1 beh4 thak8-tsheh4"
        ],
        [
          "亞伊污挨萵烏",
          "a1 i1 u1 e1 o1 oo1"
        ],
        [
          "認真著來學",
          "Jin7-tsin1 tioh8 lai5 oh8"
        ],
        [
          "Ah4 ih4 uh4 eh4 oh4 ooh4",
          "Ah4 ih4 uh4 eh4 oh4 ooh4"
        ],
        [
          "台語真快學",
          "Tai5-gi2 tsin1 khuai3 oh8"
        ]
      ],
      "篇名": "第三課  台語真快學"
    },
    {
      "段": [
        [
          "彰化古早叫做「半線」，半線地名e5來源是按呢：咱台灣原住民平埔族，巴布薩族（Babuza）e5半線社，古早就是tua3ti7咱彰化這個所在，所以彰化古名是「半線」。Tsit4-ma2咱彰化縣各鄉鎮，嘛攏猶閣保留be7少及原住民有關e5地名：親像鹿港e5「頂番婆」，和美e5「番雅溝」、「番社」、「塗厝厝」，芬園e5「社口」、「舊社」，員林e5「番仔崙」，田中e5「卓乃潭」，田尾e5「紅毛社」，二林e5「番仔田」、「番仔寮」，埤頭e5「番仔埔」……等等。",
          "Tsiong1-hua3 koo2-tsa2 kio3-tso3 'puann3-suann3' , puann3-suann3 te7-mia5 e5 lai5-guan5 si7 an2-ne1: lan2 tai5-uan5 guan5-tsu7-bin5 pinn5-poo1-tsok8, pa1-poo3 sat4-tsok8 (Babuza) e5 puann3-suann3 sia7, koo2-tsa2 tsiu7-si7 tua3 ti7 lan2 tsiong1-hua3 tsit4 e5 soo2-tsai7, soo2-i2 tsiong1-hua3 koo2 mia5 si7 'puann3-suann3' . Tsit-ma2 lan2 tsiong1-hua3-kuan7 koh4 hiong1-tin3, ma7 long2 iau2-koh4 po2-liu5 be7-tsio2 kap4 guan5-tsu7-bin5 iu2-kuan1 e5 te7-mia5: tshin1-tshiunn7 lok8-kang2 e5 'ting2-huan1-po5' , ho5-bi2 e5 'huan1-a2-kau1' , 'huan1-sia7' , 'thoo5-tshu3-tshu3' , hun1-hng5 e5 'sia7-khau2' , 'ku7-sia7' , uan5-lim5 e5 'huan1-a2-lun7' , tian5-tiong1 e5 'toh4-nai2-tham5' , tshan5-bue2 e5 'ang5-mng5-sia7' , ji7-lim5 e5 'huan1-a2-tshan5' , 'huan1-a2-liau5' , pi1-thau5 e5 'huan1-a2-poo1' …… ting2-ting2."
        ],
        [
          "咱彰化縣e5地形親像一個三角形，北旁隔一條大肚溪，就是台中縣，南旁過了濁水溪就是雲林縣，東旁以八卦臺地及南投縣為界，西旁是台灣海峽。八卦臺地北旁對八卦山起，南旁到濁水溪e5北岸，也就是咱彰化縣二水鄉及南投縣名間鄉e5交界，南北大約有三十二公里。",
          "Lan2 tsiong1-hua3-kuan7 e5 te7-hing5 tshin1-tshiunn7 tsit8 e5 sann1-kak-hing5, pak4-ping5 keh4 tsit8 tiau5 tua7-too7-khe1, tsiu7-si7 tai5-tiong1-kuan7, lam5-ping5 ke3 liau2 lo5-tsui2-khe1 tsiu7-si7 hun5-lim5-kuan7, tang1-ping5 i2 pat4-kua3 tai5-te7 kap4 lam5-tau5-kuan7 ui5-kai3, sai1-ping5 si7 tai5-uan5 hai2-kiap4. pat4-kua3 tai5-te7 pak4-ping5 tui3 pat4-kua3-suann1 khi2, lam5-ping5 kau3 lo5-tsui2-khe1 e5 pak4-huann7, ia7 tsiu7-si7 lan2 tsiong1-hua3-kuan7 ji7-tsui2-hiong1 kap4 lam5-tau5-kuan7 bing5-kan1-hiong1 e5 kau1-kai3, lam5-pak4 tai7-iok4 u7 sann1-tsap8-ji7 kong1-li2"
        ],
        [
          "咱彰化是縱貫鐵路山線及海線相及e5所在，縱貫公路及高速公路通往台灣南北二路，地理e5位置真重要，自古以來就是人才聚集及文化交流e5所在。",
          "Lan2 tsiong1-hua3 si7 tshiong3-kuan3 thih4-loo7 suann1-suann3 kap4 hai2-suann3 sann1-kap4 e5 soo2-tsai7, tshiong3-kuan3 kong1-loo7 kap4 ko1-sok4 kong1-loo7 thong1 ong2 tai5-uan5 lam5-pak4-ji7-loo7, te7-li2 e5 ui7-ti3 tsin1 tiong7-iau3, tsu7-koo2 i2-lai5 tsiu7-si7 jin5-tsai5 tsu7-tsip8 kap4 bun5-hua3 kau1-liu5 e5 soo2-tsai7."
        ]
      ],
      "篇名": "第四課  咱e5故鄉---彰化縣"
    },
    {
      "段": [
        [
          "內山出桶柑",
          "Lai7-suann1 tshut4 thang2-kam1"
        ],
        [
          "平洋出田蛤",
          "Penn5-iunn5 tshut4 tshan5-kap4"
        ],
        [
          "目睭擘予金",
          "Bak8-tsiu1 peh4 hoo7 kim1"
        ],
        [
          "心情呣通急",
          "Sim1-tsing5 m7-thang1 kip4"
        ],
        [
          "鉸刀利劍劍",
          "Ka1-to1 lai7-kiam3-kiam3"
        ],
        [
          "歹人kang5 搶劫",
          "Phainn2-lang5 kang5 tshiunn2-kiap4"
        ],
        [
          "垃圾使人嫌",
          "Pun3-so3 hoo7 lang5 hiam5"
        ],
        [
          "梳頭用毛夾",
          "Se1-thau5 iong7 moo5-giap"
        ],
        [
          "這區田真坔",
          "Tsit4 khu1 tshan5 tsin1 lom3"
        ],
        [
          "落去腳會lop4",
          "Loh8--khi3 kha1 e7 lop4"
        ]
      ],
      "篇名": "第五課  田坔坔"
    },
    {
      "段": [
        [
          "Kau2-hia7！Kau2-hia7！講tioh8食，你著爭破額。",
          "Kau2-hia7! Kau2-hia7! kong2 tioh8 tsiah8, li2 tioh8 tsenn1-phua3-hiah8."
        ],
        [
          "行路khok8-khok8 chong5，m7驚會相pong7？",
          "Kiann5-loo7 khok8-khok8 tsong5, m7 kiann1 e7 sio1-pong7?"
        ],
        [
          "朋友！朋友！你著聽我講：",
          "Ping5-iu2! ping5-iu2! li2 tioh8 thiann1 gua2 kong2:"
        ],
        [
          "M7是阮愛膨風，也m7是阮teh4起悾；",
          "M7 si7 guan2 ai3 phong3-hong1, ia7 m7 si7 guan2 teh4 khi2-khong1;"
        ],
        [
          "天腳下就算阮上kut4-lat8，上愛運動，",
          "Thinn1-kha1-e7 tsiu7 sng3 guan2 siong7 kut4-lat8, siong7 ai3 un7-tong7,"
        ],
        [
          "為著生活，為著囝孫，才著來走chong5。",
          "Ui7 tioh8 sing1-uah8, ui7 tioh8 kiann2-sun, tsiah4 tioh8 lai5 tsau2-tsong5."
        ],
        [
          "春天著想寒來時，北風若吹才be7失頓iau1饑，",
          "Tshun1-thinn1 tioh8 siunn7 kuann5 lai5 si5, pak4-hong1 na7 tshue tsiah4 be7 sit4-tng3-iau1-ki1,"
        ],
        [
          "好天粒積雨來糧，囝孫生活才有ng3",
          "Ho2-thinn1 liap8-tsik4 hoo7-lai5 niu5, kiann2-sun1 sing1-uah8 tsiah4 u7 ng3"
        ],
        [
          "俗語ti7 teh4講：",
          "Siok8-gi2 ti7 teh4 kong2:"
        ],
        [
          "「一個和尚擔水食有tshun1，兩個和尚扛水lim1 無夠，三個和尚sio1-the1 無水止嘴乾。」",
          "'Tsit8 e5 hue5-siunn7 tann-tsui2 tsiah8 u7 tshun1, nng7 e5 hue5-siunn7 kng1 tsui2 lim bo5-kau3, sann1 e5 hue5-siunn7 sio-the1 bo5 tsui2 tsi2-tshui3-ta1."
        ],
        [
          "這是一個分工合作e5 社會，你我相放伴，逐家相照顧，一個人無夠力，若是有一大陣人合作，就會當生出卡大e5力量，來完成卡大e5 khang1-khue3。所以咱著學kau2-hia7 hit4 種kut4-lat8扑拚，同心協力e5 精神。",
          "Tse1 si7 tsit8 e5 hun1-kang1 hap8-tsok4 e5 sia7-hue7, li2 gua2 sio1-pang3-phuann7, tak8-ke1 sio1-tsiau3-koo3, tsit8 e5 lang5 bo5-kau3-lat8, na7 si7 u7 tsit8 tua7 tin7 lang5 hap8-tsok4, tsiu7 e7-tang3 senn1-tshut4 khah4 tua7 e5 lik8-liong7, lai5 uan5-sing5 khah4 tua7 e5 khang1-khue3. soo2-i2 lan2 tioh8 oh8 kau2-hia7 hit4 tsiong2 kut4-lat8 phah4-piann3, tong5-sim1-hiap8-lik8 e5 tsing1-sin5."
        ],
        [
          "Beh4合作，著愛先分khang1-khue3，親像咱teh4 整理教室仝款，老師將khang1-khue3分互咱每一個人，有人掃土腳，有人拭窗仔門，有人拚糞埽。每一個人m7-na7做好家己份額，嘛愛kap4別人互相配合，互相幫忙鬥腳手，按呢才有法度將歸間教室整理kah4整齊閣清氣。",
          "Beh4 hap8-tsok4, tioh8-ai3 sing1 hun7 khang1-khue3, tshin1-tshiunn7 lan2 teh4 tsing2-li2 kau3-sik4 kang5-khuan2, lau7-su1 tsiong1 khang1-khue3 hun1 hoo7 lan2 mui2 tsit8 e5 lang5, u7 lang5 sau3-thoo5-kha1, u7 lang5 tshit4 thang1-a2-mng5, u7 lang5 piann3 pun3-so3. mui2 tsit8 e5 lang5 m7-na7 tso3-ho2 ka1-ki7 hun7-giah8, ma7 ai3 kap4 pat8-lang5 hoo7-siong1 phue3-hap8, hoo7-siong1 pang1-bang5 tau3-kha1-tshiu2, an2-ne1 tsiah4 u7 huat4-too7 tsiong1 kui1 king1 kau3-sik4 tsing2-li2 kah4 tsing2-tse5 koh4 tshing1-khi3."
        ],
        [
          "已經知影「合作」e5 道理，自tsit4-ma2 起，咱逐家來做一個「歡喜合作做夥扑拼」e5人。",
          "I2-king1 tsai1-iann2 'hap8-tsok4' e5 to7-li2, tsu7 tsit4-ma2 khi2, lan2 tak8-ke1 lai5 tso3 tsit8 e5 'huann1-hi2 hap8-tsok4 tso3-hue2 phah4-piann3' e5 lang5."
        ]
      ],
      "篇名": "第六課  狗蟻"
    },
    {
      "段": [
        [
          "人我叫阿君",
          "Lang5 gua2 kio3 a1-kun1"
        ],
        [
          "足愛食肉骨",
          "Tsiok4 ai3 tsiah8 bah4-kut4"
        ],
        [
          "做人    多端",
          "Tso3-lang5 be7 to1-tuan1"
        ],
        [
          "生性真活潑",
          "Senn1-sing3 tsin1 huat8-phuat4"
        ],
        [
          "因為家庭散",
          "In1-ui7 ka1-ting5 san3"
        ],
        [
          "開錢著斬節",
          "Khai1-tsinn5 tioh8 tsam7-tsat4"
        ],
        [
          "呣通激天天",
          "M7-thang1 kik4 thian1-thian1"
        ],
        [
          "袂使無半撇",
          "Be7-sai2 bo5-puann3-phiat4"
        ],
        [
          "人我叫阿君",
          "Lang5 gua2 kio3 a1-kun1"
        ],
        [
          "端的        作孽",
          "Tuan1-tiah4 be7 tsok-giat8"
        ]
      ],
      "篇名": "第七課  阿君食肉骨"
    },
    {
      "段": [
        [
          "小明：媽媽，我腹肚痛痛。",
          "Sio2-bing5: ma1-ma1, gua2 pak4-too2 thiann3-thiann3."
        ],
        [
          "媽媽：是毋是食歹腹肚。",
          "Ma1-ma1: si7 m7 si7 tsiah8 phainn2 pak4-too2."
        ],
        [
          "小明：我轉來的時，食一碗蚵仔麵線。閣食一碗綠豆冰。",
          "Sio2-bing5: gua2 tng2--lai5 e5 si5, tsiah8 tsit8 uann2 o5-a2-mi7-suann3. koh4 tsiah8 tsit8 uann2 lik8-tau7-ping1."
        ],
        [
          "媽媽：你就是食燒食冷，烏白食，才會按呢。有漏屎無？",
          "Ma1-ma1: li2 tsiu7-si7 tsiah8-sio1 tsiah8-ling2, oo1-peh8 tsiah8, tsiah4 e7 an2-ne1. u7 lau3-sai2-bo5?"
        ],
        [
          "小明：才一兩擺爾爾。",
          "Sio2-bing5: tsiah4 tsit8 nng7 pai2 nia7-nia7."
        ],
        [
          "媽媽：猶是來去互醫生看一下卡好。",
          "Ma1-ma1: iau2 si7 lai5-khi3 hoo7 i1-sing khuann3 tsit8-e7 khah ho2."
        ],
        [
          "小明：按呢哦！媽媽，你帶我來去。",
          "Sio2-bing5: an2-ne1--oo5! Ma1-ma1, li2 tshua7 gua2 lai5-khi3."
        ]
      ],
      "篇名": "第八課  互醫生看"
    },
    {
      "段": [
        [
          "阿祖生阿公",
          "A1-tsoo2 senn1 a1-kong1"
        ],
        [
          "阿公生阿國",
          "A1-kong1 senn1 a1-kok4"
        ],
        [
          "阿國做戇工",
          "A1-kok4 tso3 gong7-kang1"
        ],
        [
          "一工趁五角",
          "Tsit8 kang1 than3 goo7-kak4"
        ],
        [
          "後來生阿榮",
          "Au7-lai5 senn1 a1-ing5"
        ],
        [
          "阿榮生阿益",
          "A1-ing5 senn1 a1-ik4"
        ],
        [
          "阿益有修養",
          "A1-ik4 u7 siu1-iong2"
        ],
        [
          "誠注重教育",
          "Tsiann5 tsu3-tiong7 kau3-iok8"
        ]
      ],
      "篇名": "第九課  阿祖生阿公"
    }
  ]
}
