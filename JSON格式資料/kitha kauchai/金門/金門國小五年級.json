{
  "出版年": "2002",
  "出版者": "金門縣政府",
  "年級別": "五年級",
  "文類": "其他教材",
  "書名": "金門縣國民小學鄉土語言（閩南語）教材五年級",
  "書寫系統": "漢字",
  "資料": [
    {
      "段": [
        [
          "聽安公講，咱金門人較早攏是靠上山種園个作穡人，作穡人規年通天佮土地、田園剝離。",
          "Thiann1 an2-kong1 kong2, lan2 kim1-mng5-lang5 khah4-tsa2 long2 si7 kho3 tsiunn7-suann1 tsing3-hng5 e5 tso3-sit4-lang5, tso3-sit4-lang5 kui-ni5 thong1-thinn1 kah4 thoo2-tue7, tshan5-hng5 pak4 bue7-li7."
        ],
        [
          "每年春雨落過後，著趕緊挓園，準備欲落冬，種土豆、種蘆黍、掂安薯，一項紲一項。接落去著鋤土豆、撖安薯、壅蘆黍，等遮五穀沓沓仔大欉了後，隨時著準備扑蟲藥，蘆黍則著蟲，土豆佮安薯則有[人+通]收成。",
          "Mui2-ni5 tshun1 hoo7 loh8 ke3 au7, tioh8 kuann2-kin2 tha3 hng5, tsun2-pi7 beh4 loh8-tang1, tsing3 thoo5-tau7, tsing3 loo5-sue2, tiam7 an1-tsu5, tsit8 hang7 sua3 tsit8 hang7. tsiap4--loh8-khu3 tioh8 tu5 thoo5-tau7,kam2 an1-tsu5, ing3 loo5-sue2, tan2 tsia1 goo7-kak4 tauh8-tauh8-a2 tua7 tsang5 liau2-au7, sui5-si5 tioh8 tsun2-pi7 phah4 thang5-ioh8, loo5-sue2 tsiah4 bue7 tioh8-thang5, thoo5-tau7 kah4 an1-tsu5 tsiah4 u7 thang7 siu1-sing5."
        ],
        [
          "等遮工課無閒了後，熱天著到啦。即個時陣，割蘆黍、摳土豆、颺蘆黍、挽土豆，有做完个工課，著愛無閒仔到入秋了後，則會當小歇睏一下。",
          "Tan2 tsia1 khang1-khue3 bo5-ainn5 liau2-au7, luah8-thinn1 tioh8 kau3 lah. tsit4 e5 si5-tsun7, kuah4 loo5-sue2, khau1 thoo5-tau7, tshiunn5 loo5-sue2, ban2 thoo5-tau7, u7 tsue3 bue7 uan5 e5 khang1-khue3, tioh8-ai3 bo5-ainn5 a1 kau3 lip8-tshiu1 liau2-au7, tsiah4 e7-tang3 sio2 hioh4-khun3 tsit8 e5."
        ],
        [
          "秋天以後，著無閒犁安薯，挓園，一直到寒天，則會當好好仔歇一暫仔。",
          "Tshiu1-thinn1 i2-au7, tioh8 bo5-ainn5 lue5 an1-tsu5, tha3 hng5, it4-tit8 kau3 kuann5-thinn1, tsiah4 e7-tang3 ho2-ho2-a2 hioh4 tsit8-tsam7-a2."
        ],
        [
          "作穡人規年通天無閒[人+甲]欲死，亦趁無偌濟錢。若拄著好年冬，收成个物件有夠該己食，猶有[人+通]賰去賣，若是否年冬，有時連三頓嘛度過。",
          "Tso3-sit4-lang5 kui1-ni5 thong1-thinn1 bo5-ainn5 kah beh4 si2, a7 than3 bo5 lua7 tse7 tsinn5. na7 tu2 tioh8 ho2-ni5-tang1, siu1-sing5 e5 mngh8-kiann7 u7-kau3 kai1-ki7 tsiah8, iau2 u7 thang1 tshun1 khu3 bue7, na7 si7 phai2-ni5-tang1, u7-si5 lian5 sann1-tng3 ma7 too7 bue7 ke3."
        ],
        [
          "安公講，當今逐家个生活好過濟啊，呣過食飽呣[人+通]記得枵時代，逐家著愛好好仔疼惜，好日子則會久長。",
          "An2-kong1 kong2, tong1-kim1 tak8-ke1 e5 sing1-uah8 ho2-ke3 tsue7 a2,m7-koh tsiah8-pa2 m7-thang1 bue7-ki3-tit4 iau1 si5-tai7 , tak8-ke1 tioh8-ai3 ho2-ho2-a2 thiann3-sioh4, ho2 jit8-tsi2 tsiah4-e7 ku2-tng5."
        ]
      ],
      "篇名": "第一課 作穡人真艱苦"
    },
    {
      "段": [
        [
          "兩月日个暑假有夠緊[口+也]，一目睨仔久著過去啊。",
          "Nng7 geh8-jit8 e5 su2-ka2 u7-kau3 kin2 e5, tsit8-bak8-nih4-a2 ku2 tioh8 ke3--khu3-a."
        ],
        [
          "暑假迄陣，雖然天氣正熱，呣過[人+元]嘛有去真濟好佚佗个所在，其中予我印象第一深个，著是佇民俗村身邊个五虎山。",
          "Su2-ka2 hit4-tsun7, sui1-lian5 thinn1-khi3 tsiann-luah8, m7-koh guan2 ma7 iu2 khu3 tsin1 tsue7 ho2 tshit-tho5 e5 soo2-tsai7, ki5-tiong1 hoo7 gua2 in3-siong7 te7-it4 tshim1 e5 , tioh8-si7 ti7 bin5-siok8-tshng1 sin1-pinn1 e5 goo7-hoo2-suann1."
        ],
        [
          "五虎山是佇金門个東北勢，有：獅山、美人山、寨仔山、石鼓山佮面前山五個山頭合起來，親像是五隻虎安爾，則叫做五虎山，伊是大金門除了太武山以外，第二懸个山。",
          "Goo7-hoo2-suann1 si7 ti7 kim1-mng5 e5 tang1-pak4-si3, u7: sai1-suann1, bi2-jin5-suann, tse3-a1-suann1, tsioh8-koo2-suann1 kah4 bin7-tsing5-suann1 goo7 e5 suann1-thau5 hap8--khi2-lai5, tshin1-tshiunn7 si7 goo7 tsiah4 hoo2 an2-ni1, tsiah4 kio3-tsue3 goo7-hoo2-suann1, i1 si7 tua7-kim1-mng5 tu5-liau2 thai3-bu2-suann1 i2-gua7, te7-li7 kuainn5 e5 suann1."
        ],
        [
          "五虎山是金門東北勢第一懸山，軍事地位正重要，所以五虎山是一個軍事管制區，規粒山攏徛阿兵哥，開放了後，阿兵哥搬走啊，賰真濟空碉堡，即陣，一間一間攏關關鎖鎖起來。",
          "Goo7-hoo2-suann si7 kim1-mng5 tang1-pak4-si3 te7-it4 kuainn5 suann1, kun1-su7 te7-ui7 tsiann3 tiong7-iau3, soo2-i2 goo7-hoo2-suann si7 tsit8 e5 kun1-su7 kuan2-tse3 khu1, kui liap8 suann1 long2 khia7 a1-ping1-ko1, khai1-hong3 liau2-au7, a1-ping1-ko1 puann1-tsau2 a2, tshun1 tsin1 tsue7 khang1 tiau1-po2, tsit4-tsun7, tsit8 kainn1 tsit8 kaunn1 long2 kuainn1-kuainn1 so2-so2--khi2-lai5."
        ],
        [
          "五虎山猶有一項特別个所在，著是規粒山猶有正濟个原生植物，親像黃梔花、榕伯仔樹，姑婆樹，摻幾落十項个花草，遮原生樹種到即陣猶保留少，所以五虎山會使得講是一個原生植物个教室。",
          "Goo7-hoo2-suann1 iau2 u7 tsit8 hang7 tik8-piat8 e5 soo2-tsai7, tioh8-si7 kui1 liap8 suann1 iau2 u7 tsiann5 tsue7 e5 guan5-sing1 tit8-but8, tshin1-tshiunn7 ng5-kinn1-hue1, tsing5-peh-a2-tshiu7, koo-po5-tshiu7, tsham1 kui2-loh8 tsap8 hang7 e5 hue1-tshau2, tsia1 guan5-sing1 tshiu7-tsing2 kau3 tsit4-tsun7 a2 po2-liu5 bue7-tsio2, soo2-i2 goo7-hoo2-suann1 e7-sai2-tit4 kong2 si7 tsit8 e5 guan5-sing1 tit8-but8 e5 kau3-sik4."
        ]
      ],
      "篇名": "第二課 五虎山"
    },
    {
      "段": [
        [
          "地球上，有三項物件是用得缺欠个，著是日頭、空氣佮水，這三項物件一直佇咱个身軀邊，呣過咱若無好好仔愛惜，予空氣佮水受著汙染，對咱个身體著足呣好也。",
          "Te7-kiu5 siong7, u7 sann1 hang7 mngh8-kiann7 si7 bue7-ing7-tit4 kheh4-khiam3 e5 , in1 tioh8-si7 jit8-thau5, khong1-khi3 kah4 tsui2, tsi2 sann1 hang7 mngh8-kiann7 it4-tit8 ti7 lan2 e5 sin1-khu1-pinn1, m7-koh lan2 na7 bo5 ho2-ho2-a2 ai3-sioh4, hoo7 khong1-khi3 kah4 tsui2 siu7 tioh8 u1-liam2, tui3 lan2 e5 sin1-the2 tioh8 tsiok4 m7 ho2 e5."
        ],
        [
          "譬如講咱亂燒垃圾，會造成空氣汙染，咱若吸收遮垃圾空氣，對身體著正呣好，尤其是燒迄種有化學毒素个物件，毒素摻入空氣內底，咱則呼吸遮空氣，安爾敢呣是該己害該己咧？",
          "Phi3-ju5 kong2 lan2 luan7 sio1 lap4-sap4, e7 tso7-sing5 khong1-khi3 u1-liam2, lan2 na7 khip4-siu1 tsia1 lap4-sap4 khong1-khi3, tui3 sin1-the2 tioh8 tsiann3 m7 ho2, iu5-ki5 si7 sio1 hit4 tsiong2 u7 hua3-hak8 tok8-soo3 e5 mngh8-kiann7, tok8-soo3 tsham1 lip8 khong1-khi3 lai7-tue2, lan2 tsiah4 hoo1-khip4 tsia1 khong1-khi3, an2-ni1 kam2 m7 si7 kai1-ki7 hai7 kai1-ki7 leh?"
        ],
        [
          "擱譬如講咱若將有毒个物件倒落土骹，遮毒素著會[辶@兌]水滲入土骹底，咱若啉著遮水，對咱个身體敢呣是正呣好？",
          "Koh4 phi3-ju5 kong2 lan2 na7 tsiong1 u7 tok8 e5 mngh8-kiann7 to3 loh8 thoo5-kha1, tsia1 tok8-soo3 tioh8 e7 te3 tsui2 sim1 lip8 thoo5-kha1 tue2, lan2 na7 lim1 tioh8 tsia5 tsui2, tui3 lan2 e5 sin1-the2 kam2 m7 si7 tsiann3 m7 ho2?"
        ],
        [
          "有一句話講愛護環境，人人有責，即句話真正是非常个正確，愛護環境著是愛該己，破壞環境等於害該己，逐家著逗陣愛咱个環境，安爾則有清氣个環境佮健康个身體。",
          "U7 tsit8 ku3 ue7 kong2 ai3-hoo7 huan5-king2, jin5-jin5-iu2-tsik4 , tsit4 ku3 ue7 tsin1-tsiann3 si7 hui1-siong5 e5 tsing3-khak4, ai3-hoo7 huan5-king2 tioh8-si7 ai3 kai1-ki7, pho3-huai7 huan5-king2 ting2-i5 hai7 kai1-ki7, tak8-ke1 tioh8 tau7-tin7 ai3 lan2 e5 huan5-king2, an2-ni1 tsiah4 u7 tshing1-khi3 e5 huan5-king2 kah4 kian7-khong1 e5 sin1-the2."
        ]
      ],
      "篇名": "第三課 愛護咱个環境"
    },
    {
      "段": [
        [
          "佇金門東屏，山外街路附近，有一跡湖光水色、風景秀麗个所在，號做太湖。太湖是全金門第一大个[漸^食]水湖，伊是佇民國五十五年，完全用人工完成个湖。",
          "Ti7 kim1-mng5 tang1-pin5, suann1 gua7 kue-loo7 hu7-kun7, u7 tsit8 liah4 oo5-kong1-tsui2-sik4, hong1-king2 siu3-le7 e5 soo2-tsai7, ho7-tsue3 thai3-oo5. thai3-oo5 si7 tsuan5 kim1-mng5 te7-it4 tua7 e5 tsiann2-tsui2-oo5, i1 si7 ti7 bin5-kok4 goo7-tsap8-goo7 ni5, uan5-tsuan5 ing7 jin5-kang1 uan5-sing5 e5 oo5."
        ],
        [
          "太湖湖面真正大，水擱清氣，春天个時陣，每一日天寢光，定定有薄薄仔霧，罩佇湖面頂，日若出來，規粒日頭看起來若親像用紅漆畫出來仝款。湖个身邊，有真濟樹影、有太武山个山影，佮日影合做一下，真正是一跡有山有水个好風景。",
          "Thai3-oo5 oo5-bin7 tsin1-tsiann3 tua7, tsui2 koh4 tshing1-khi3, tshun1-thinn1 e5 si5-tsun7, mui2 tsit8 jit8 thinn1 tshim2 kng1, tiann7-tiann7 u7 poh8-poh8-a2 bu7, ta3 ti7 oo5 bin7-ting2, jit8 na7 tshut--lai5, kui1 liap8 jit8-thau5 khuann3--khi2-lai5 na7 tshin1-tshiunn7 ing7 ang5-tshat4 ui7 tshut lai5 sang5-khuan2. oo5 e5 sin1-pinn1, u7 tsin1 tsue7 tshiu7-iann2, u7 thai3-bu2-suann1 e5 suann-iann2, kah4 jit8-iann2 hap8-tsue3 tsit8-e7, tsin1-tsiann3 si7 tsit8 liah4 u7 suann1 u7 tsui2 e5 ho2 hong1-king2."
        ],
        [
          "太湖四屏邊仔，有一條環湖道路，金門高職佮金湖國中兩間學堂，著是起佇太湖个湖墘。天寢光即暫，有早起來散步食空氣个民眾，有得跑步練身體个阿兵哥，亦有趕欲入學堂个學生，將規個太湖妝[人+甲]媠擱鬧熱。擱過一暫仔了後，霧慢慢仔散去，太湖則會恢復原來遐安靜。",
          "Thai3-oo5 s-pin5-pinn1-a1, u7 tsit8 tiau5 khuan5-oo5 to7-loo7, kim1-mng5 ko1-tsit4 kah4 kim1-oo5 kok4-tiong1 nng7 kainn1 oh8-tng5, tioh8-si7 khi2 ti7 thai3-oo5 e5 oo5-kinn5. thinn1 tshim2 kng1 tsit4-tsam7, u7 tsa2 khi2 lai5 san3-poo7 tsiah8 khong1-khi3 e5 bin5-tsiong3, u7 tit4 phau2-poo7 lian7 sin-the2 e5 a1-ping1-ko1, a7 u7 kuann2 beh4 lip8 oh8-tng5 e5 hak8-sing1, tsiong1 kui1-e5 thai3-oo5 tsng1 kah sui2 koh4 lau7-jiat8. koh4 ke3 tsit8-tsam7-a2 liau2-au7, bu7 ban7-ban7-a2 suann3--khu3, thai3-oo5 tsiah4 e7 hue1-hok8 guan5-lai5 hia1 an1-tsing7."
        ]
      ],
      "篇名": "第四課 太湖个早起"
    },
    {
      "段": [
        [
          "金門是一個美麗个島嶼，四屏邊仔攏是海，呣管是欲看日出，抑是欲看日落，海墘是一個非常理想个所在。",
          "Kim1-mng5 si7 tsit8 e5 bi2-le7 e5 to2-su7, si3 pin5 pinn1-a1 long2 si7 hai2, m7-kuan2 si7 beh4 khuann3 jit8-tshut4, ah4 si7 beh4 khuann3 jit8-loh8, hai2-kinn5 si7 tsit8 e5 hui1-siong5 li2-siong2 e5 soo2-tsai7."
        ],
        [
          "[人+元]地徛佇海墘个鄉里，正正是一個看日出个好所在。放暑假个時陣，我若有想欲看日出，早一下昏欲睏以前，著將時鐘調好時間，第二日天猶未光，著起來洗手面，走去海墘看日出。",
          "Guan2-te7 khia7 ti7 hai2-kinn5 e5 hiunn1-li2, tsiann3-tsiann3 si7 tsit8 e5 khuann3 jit8-tshut4 e5 ho2-soo2-tsai7. pang3 su2-ka2 e5 si5-tsun7, gua2 na7 u7 siunn7 beh4 khuann3 jit8-tshut4, tsa2 tsit8 e7-hng1 beh4 khun3 i2-tsainn5, tioh8 tsiong1 si5-tsing1 tiau7 ho2 si5-kan1, te7-ji7 jit8 thinn1 a2-be7 kng1, tioh8 khi2 lai5 sue2-tshiu2-bin7, tsau2 khu3 hai2-kinn5 khuann3 jit8-tshut4."
        ],
        [
          "寢開始迄陣，本若暗摸摸个天，則沓沓仔變白，紲落去著變做金黃色，又擱過一霎仔久，黃金色變紅色。天愈來愈光，海面上則有淡薄仔光影，一點一點閃閃熠，又擱過無偌久，一粒紅記記个物件，忽然間跳出來，這著是日頭，速度真正緊，半粒、一粒，紅色个日頭，規粒闖出來，海面佮天頂，變成一張色彩正媠个圖，真正太讚[口+也]。日頭一下出來，天氣著愈來愈熱囉。",
          "tshim2 khai1-si2 hit4-tsun7, pun2-na7 am3-boo1-boo1 e5 thinn1, tsiah4 tauh8-tauh8-a2 pian3 peh8, sua3--loh8-khi3 tioh8 pian3-tsue3 kim1-ng5-sik4, iu7-koh4 ke3 tsit8-tiap8-a2-ku2, ng5-kim1-sik4 pian3 ang5-sik4. thinn1 lu2 lai5 lu2 kng1, hai2-bin7 siong7 tsiah4 u7 tam7-poh8-a2 kng1-iann2, tsit8 tiam2 tsit8 tiam2 siam2-siam2-sih4, iu7-koh4 ke3 bo5 jua7 ku2, tsit8 liap8 ang5-ki3-ki3 e5 mngh8-kiann7, hut4-lian5-kan1 thiau3--tshut-lai5, tse1 tioh8-si7 jit8-thau5, sok4-too7 tsin1-tsiann3 kin2 ,puann3 liap8,tsit8 liap8,ang5-sik4 e5 jit8-thau5 ,kui1 liap8 tsong5--tshut-lai5, hai2-bin7 kah4 thinn1-ting2, pian3-sing5 tsit8 tiunn1 sik4-tshai2 tsiann3 sui2 e5 too5, tsin1-tsiann3 thai3 tsan2 e5. jit8-thau5 tsit8-e7 tshut--lai5, thinn1-khi3 tioh8 lu2 lai5 lu2 luah8 lo3."
        ]
      ],
      "篇名": "第五課 海墘看日出"
    },
    {
      "段": [
        [
          "冬至著是冬節，聽安公講，今年个冬節輪著[人+元]地做頭，安公做頭家，迄日著去祖厝內拜祖，安娘叫我請假一霎仔去逗相共，安公叫我規氣請一日。",
          "Tang1-tsi3 tioh8-si7 tang4-tsueh4, thiann1 an2-kong1 kong2, kin1-ni5 e5 tang1-tsueh4 lun5 tioh8 guan2-te7 tsue3-thau5, an2-kong1 tsue3 thau5-ke1, hit4 jit8 tioh8 khu3 tsoo2-tshu3 lai7 pai3-tsoo2, an2-nia5 kio3 gua2 tshing2-ka2 tsit8-tiap8-a2 khu3 tau3-sann1-kang7, an2-kong kio3 gua2 kui-khi3 tshing2 tsit8 jit8."
        ],
        [
          "祖厝內有一座正大座个祖龕，內底有幾若仙大仙个神主。祭祖个時陣，有一位穿長衫馬掛个老大人，安公教我著叫伊阿祖，伊舉香佇拜，[人+元]真濟人嘛跪咧[辶@兌]塊拜，按照司儀唱个禮數，一個口令一個動作照做。",
          "Tsoo2-tshu3 lai7 u7 tsit8 tso7 tsiann3 tua7 tso7 e5 tsoo2-kham1, lai7-tue2 u7 kui2-na7 sian1 tua7 sian1 e5 sin5-tsu2. tse3-tsoo2 e5 si5-tsun7, u7 it4 ui7 tshing7 tng5-sann1 be2-kua3 e5 lau7-tua7-lang5, an2-kong1ka3 gua2 tioh8 kio3 i1 a1-tsoo2, i1 kia5 hiunn ti7 pai3, guan2 tsin1 tsue7 lang5 ma7 kui7 leh te3 pai3, an3-tsiau3 su1-gi5 tshiunn3 e5 le2-soo3, tsit8 e5 khau2-ling7 tsit8 e5 tong7-tsok4 tsiau2-tsue3."
        ],
        [
          "祭祖了後，著開始坐桌食頭，我坐佇柱仔邊，大人啉高粱酒，囡仔啉汽水，安公一手捧酒杯，一手捾酒干，隨桌仔得敬酒。有人晏來，一直講：否勢！否勢！趕倒來赴，我該己罰三杯。有一個人問我看是誰个囝，安公講：即個是[人+元]孫啦。伊聽過了後，一直呵咾我真乖，又擱得人疼。",
          "Tse3-tsoo2 liau2-au7, tioh8 khai1-si2 tse7-toh4 tsiah8-thau5, gua2 tse7 ti7 thiau7-a2 pinn1, tua7-lang5 lim1 kau1-liang5-tsiu2, gin2-a2 lim1 khi3-tsui2, an2-kong1 tsit8 tshiu2 phang5 tsiu2-pue1, tsit8 tshiu2 kuann7 tsiu2-kan1, sui5 toh4-a2 tit4 king3-tsiu2. u7 lang5 uann3-lai5, it4-tit8 kong2: phai2-se3! phai2-se3! kuann2 to3 lai5 bue7-hu3, gua2 kai1-ki7 huat8 sann1 pue1. u7 tsit8 e5 lang5 mng7 gua2 khuann3 si7 siang5 e5 kiann2, an2-kong1 kong2: tsit4 e5 si7 guan2 sun1 lah. i1 thiann1--kue3 liau2-au7, it4-tit8 o1-lo2 gua2 tsin1 kuai1, iu7-koh4 tit4-lang5-thiann3."
        ],
        [
          "我食到一半，著趕緊去問同學，看今仔日著愛作啥物功課。",
          "Gua2 tsiah8 kau3 tsit8-puann3, tioh8 kuann2-kin2 khu3 mng7 tang5-oh8, khuann3 kin1-a1-jit8 tioh8-ai3 tsue3 siann2-mih8 kong1-kho3."
        ]
      ],
      "篇名": "第六課 冬節食頭祭祖"
    },
    {
      "段": [
        [
          "有一日，我佮安公去厝後壁个山頂看一區園，即區是[人+元]个祖公園，今年輪著[人+元]地做頭，所以即區園由[人+元]來種作。",
          "U7 tsit8 jit8, gua2 kah4 an2-kong1 khu3 tshu3 au7-piah4 e5 suann1-ting2 khuann3 tsit8 khu1 hng5, tsit4 khu1 si7 guan2 e5 tsoo2-kong1-hng5, kin1-ni5 lun5 tioh8 guan2-te7 tsue3-thau5, soo2-i2 tsit4 khu1 hng5 iu5 guan2 lai5 tsing3-tsoh4."
        ],
        [
          "我佮安公經過一跡破兵仔營，拄著一隻狗痀佇遐，我無管三七二十一，一步衝過去著[人+甲]喝一聲，迄隻狗驚一下煞趕緊哢哢走，安公頭殼搖搖咧講：戆孫个，汝真正是牛仔呣別虎呢！迄隻狗遐爾大隻，若予[齒+交]著欲怎樣？過後，我嘛愈想愈驚，迄隻狗若向我衝過來，我連走嘛走赴。",
          "Gua2 kah4 an2-kong1 king1-ke3 tsit8 liah4 phua3 ping1-a2-iann5, tu2 tioh8 tsit8 tsiah4 kau2 ku1 ti7 hia1, gua2 bo5-kuan2 sann1 tshit4 ji7-tsap8-it4, tsit8 poo7 tshiong1--ke3-khu3 tioh8 kah huah4 tsit8 siann1, hit4 tsiah4 kau2 kiann1 tsit8-e7 suah4 kuann2-kin2 long1-long1-tsau2, an2-kong1 thau5-khak4 io5-io5 leh kong2: gong7 sun1 e5 , lu2 tsin1-tsiann3 si7 gu5-a2 m7 pat hoo2 neh! hit4 tsiah4 kau2 hia1-ni1 tua7-tsiah4, na7 hoo7 ka7 tioh8 beh4 tsainn2-iunn7? ke3-au7, gua2 ma7 lu2 siunn7 lu2 kiann1, hit4 tsiah4 kau2 na7 hiong3 gua2 tshiong1--ke3-lai5, gua2 lian5 tsau2 ma7 tsau2 bue7-hu3."
        ],
        [
          "還擱有一擺，是佇放課个半路，我看著一隻大狼狗佮一隻拄拄仔出世無偌久个牛仔囝得相觸，迄隻牛仔囝愈來愈發性地，一直欲去觸迄隻大狼狗，大狼狗亦發性欲去[齒+交]牛仔囝，若呣是有一個阿伯舉扁擔將迄隻狗趕走，牛仔囝呣知欲予大狼狗[齒+交][人+甲]怎樣？",
          "A2-koh4 u7 tsit8 pai2, si7 ti7 pang3-khe3 e5 puann3-loo7, gua2 khuann3 tioh8 tsit8 tsiah4 tua7 long5-kau2 kah4 tsit8 tsiah4 tu2-tu2-a2 tshut4-si3 bo5 jua7 ku2 e5 gu5-a2-kiann2 tit4 sann1-tak4, hit4 tsiah4 gu5-a2-kiann2 lu2 lai5 lu2 huat4-sing3-te7, it4-tit8 beh4 khu3 tak4 hit4 tsiah4 tua7 long5-kau2, tua7 long5-kau2 a7 huat4-sing3 beh4 khu3 ka7 gu5-a2-kiann2, na7 m7 si7 u7 tsit8 e5 a1-peh4 kia5 pin2-tann3 tsiong1 hit4 tsiah4 kau2 kuann2-tsau2, gu5-a2-kiann2 m7 tsai1 beh4 hoo7 tua7 long5-kau2 ka7 kah tsainn2-iunn7?"
        ],
        [
          "經過這兩擺了後，我則慢慢仔知影牛仔呣別虎即句話个意思啊。",
          "King1-ke3 tsit4 nng7 pai2 liau2-au7, gua2 tsiah4 ban7-ban7-a2 tsai1-iann2 gu5-a2 m7 pat hoo2 tsit4 ku3 ue7 e5 i3-su3 a2."
        ]
      ],
      "篇名": "第七課 牛仔呣別虎"
    },
    {
      "段": [
        [
          "每一日出出入入个人有夠濟个，逐家若欲參觀金門个古厝，著愛來山后看民俗文化村。",
          "Mui2 tsit8 jit8 tshut4-tshut4-lip8-lip8 e5 lang5 u7-kau3 tsue7 e5 , tak8-ke1 na7 beh4 tsham1-kuan1 kim1-mng5 e5 koo2 tshu3, tioh8-ai3 lai5 suann1-au7 khuann3 bin5-siok8 bun5-hua3 tshng1."
        ],
        [
          "早時个山后有十八間大厝，後來叫做民俗文化村。伊是佇金門个東北勢。正屏是五虎山，倒屏是懸地，後壁是獅山，頭前向大海，老一輩个人講即跡是一個風水正好个所在。",
          "Tsa2-si5 e5 suann1-au7 u7 tsap8-pueh4 kainn1 tua7-tshu3, au7-lai5 kio3-tsue3 bin5-siok8 bun5-hua3 tshng1. i1 si7 ti7 kim1-mng5 e5 tang1-pak4-si3. tsiann3-pin5 si7 goo7-hoo2-suann1, to2-pin5 si7 kuainn5-tue7, au7-piah4 si7 sai1-suann1, thau5-tsing5 hiong3 tua7 hai2, lau7-tsit8-pue3 e5 lang5 kong2 tsit4 liah4 si7 tsit8 e5 hong1-sui2 tsiann3 ho2 e5 soo2-tsai7."
        ],
        [
          "十八間厝平平大，分做三排，一間一間正整齊。有一間學堂、一間祖厝，猶有十六間雙落大厝。後壁懸，頭前低，每一條巷仔溝，攏是一跡秋凊歇睏个所在，每一個門口埕，嘛是一個披曝个好所在。",
          "Tsap8-pueh4 kainn1 tshu3 pinn5-pinn5 tua7, hun1-tsue3 sann1-pai5, tsit8 kainn1 tsit8 kainn1 tsiann1 tsing2-tsue5. u7 tsit8 kainn1 oh8-tng5, tsit8 kainn1 tsoo2-tshu3, a2 u7 tsap8-lak8 kainn1 sang1-loh8 tua7-tshu3. au7-piah4 kuainn5, thau5-tsing5 ke7, mui2 tsit8 tiau5 hang7-a1-kau1, long2 si7 tsit8 liah4 tshiu1-tshin3 hioh4-khun3 e5 soo2-tsai7, mui2 tsit8 e5 mng5-khau2-tiann5, ma7 si7 tsit8 e5 phi1-phak8 e5 ho2-soo2-tsai7."
        ],
        [
          "金門古厝个起法，大部分是前落低擱細，後落懸擱大，厝內中央是深井，兩屏有巷頭，猶有前房、後房、堂遮後、櫸頭、[石+今]墘，厝前有水車堵，瓷仔土燒个交趾燒，這著是咱金門个古厝，亦是傳統建築特色个風貌。",
          "Kim1-mng5 koo2 tshu3 e5 khi2-huat4, tua7-poo7-hun7 si7 tsian5-loh8 ke7 koh4 sue3, au7-loh8 kuainn5 koh4 tua7, tshu3-lai7 tiong1-ng1 si7 tshim-tsinn2, nng7-pin5 u7 hang7-thau5, a2 u7 tsian5-pang5, au7-pang5, tng5-tsia1-au7, kia5-thau5, gim5-kinn5, tshu3 tsing5 u7 tsui2-tshia1-tou2, hui5-a2-thoo5 sio1 e5 kau1-tsi2-sio1, tse1 tioh8-si7 lan2 kim1-mng5 e5 koo2 tshu3, a7 si7 thuan5-thong2 kian3-tiok8 tik8-sik4 e5 hong1-mau7."
        ]
      ],
      "篇名": "第八課 山后民俗村"
    },
    {
      "段": [
        [
          "鑼鼓聲一陣一陣響，",
          "Lo5-koo2 siann1 tsit8-tsun7 tsit8-tsun7 hiang2,"
        ],
        [
          "嗶仔聲一聲一聲[耳+真]，",
          "Pi1-a1 siann1 tsit8 siann1 tsit8 siann1 tan5,"
        ],
        [
          "弄龍个來囉，趕緊來看喔！",
          "Lang7-ling5 e5 lai5 lo3, kuann2-kin2 lai5 khuann3 oo3!"
        ],
        [
          "一尾龍幾落十公尺長，",
          "Tsit8 be2 ling5 kui2-loh8 tsap8 kong1-tshioh4 tng2,"
        ],
        [
          "一節一節十外節，",
          "Tsit8 tsat4 tsit8 tsat4 tsap8 gua7 tsat4,"
        ],
        [
          "規身軀格格是閃閃熠个鱗，",
          "Kui1-sin1-khu1 keh4-keh4 si7 siam2-siam2-sih4 e5 lan5,"
        ],
        [
          "兩耳目睭，親像活个仝款。",
          "Nng7 ni2 bak8-tsiu1, tshin1-tshiunn7 uah8 e5 sang5-khuan2."
        ],
        [
          "一霎仔翻過來、滾過去，",
          "Tsit8-tiap8-a2 huan1--ke3-lai5, go7--ke3-khu3,"
        ],
        [
          "一霎仔是搶龍珠、乖乖扑佇遐，",
          "Tsit8-tiap8-a2 si7 tshiunn2 ling5-tsu1, kuai1-kuai1 phak4 ti7 hia1,"
        ],
        [
          "隨在人怎樣弄，伊著怎樣做。",
          "Sui5-tsai7 lang5 tsainn2-iunn7 lang7, i1 tioh8 tsainn2-iunn7 tsue3."
        ],
        [
          "鑼鼓聲一陣一陣響，",
          "Lo5-koo2 siann1 tsit8-tsun7 tsit8-tsun7 hiang2,"
        ],
        [
          "嗶仔聲一聲一聲[耳+真]，",
          "Pi1-a1 siann1 tsit8 siann1 tsit8 siann1 tan5,"
        ],
        [
          "弄獅个來囉，趕緊來看喔！",
          "Lang7-sai1 e5 lai5 lo3, kuann2-kin2 lai5 khuann3 oo3!"
        ],
        [
          "紅獅、青獅、綠獅、黃獅，",
          "Ang5 sai1, tshinn1 sai1, lik8 sai1, ng5 sai1,"
        ],
        [
          "哇！遮濟，攏總八隻獅，",
          "Ua2! Tsiah4 tsue7, long2-tsong2 pueh4 tsiah4 sai1,"
        ],
        [
          "掠虼蚤、[目+聶]目、扒癢，",
          "Liah8 ka1-tsau2, nih4-bak8, pe5-tsiunn7,"
        ],
        [
          "跳桌、疊羅漢……，有夠懸个！",
          "Thiau3 toh4, tiap8-lo5-han3 ……, u7-kau3 kuainn5 e5 !"
        ],
        [
          "哇！遐是啥物物件？",
          "Ua2! hia1 si7 siann2-mih8 mngh8-kiann7?"
        ],
        [
          "喔！恭喜發財 萬事如意。",
          "O3! Kiong1-hi2-huat4-tsai5 ban7-su7-lu5-i3 ."
        ],
        [
          "鑼鼓聲一陣一陣響，",
          "Lo5-koo2 siann1 tsit8-tsun7 tsit8-tsun7 hiang2,"
        ],
        [
          "嗶仔聲一聲一聲[耳+真]，",
          "Pi1-a1 siann1 tsit8 siann1 tsit8 siann1 tan5,"
        ],
        [
          "趕緊來看喔！弄龍弄獅个來囉！",
          "Kuann2-kin2 lai5 khuann3 oo3! lang7-ling5 lang7-sai1 e5 lai5 lo3!"
        ]
      ],
      "篇名": "第九課 弄龍弄獅"
    },
    {
      "段": [
        [
          "艱苦，挓園，工課，呣過，迄陣，",
          "Kan1-khoo2, tha3 hng5, khang1-khe3, m7-koh, hit4-tsun7,"
        ],
        [
          "懸山，缺欠，安爾，清氣，一跡，",
          "Kuainn5 suann1, kheh4-khiam3, an2-ni1, tshing1-khi3, tsit8 liah4,"
        ],
        [
          "天寢光，猶未光，寢開始，塊[辶@兌]拜，",
          "Thinn1 tshim2 kng1, a2-be7 kng1, tshim2 khai-si2, teh te3 pai3,"
        ],
        [
          "暗摸摸，紲落去，淡薄仔，頭家，",
          "Am3-boo1-boo1, sua3--loh8-khu3, tam7-poh8-a2, thau5-ke1,"
        ],
        [
          "規氣，無偌久，食頭，走赴，",
          "Kui1-khi3, bo5 jua7 ku2, tsiah8-thau5, tsau2 bue7-hu3,"
        ],
        [
          "捾酒干，隨桌仔，得人疼，拄著，",
          "Kuann7 tsiu2-kan1, sui5 toh4-a2, tit4-lang5-thiann3, tu2 tioh8,"
        ],
        [
          "哢哢走，痀佇遐，相觸，發性地，",
          "Long1-long1-tsau2, ku1 ti7 hia1, sann-tak4, huat4-sing3-te7,"
        ],
        [
          "正屏，倒屏，後壁，頭前，秋凊，",
          "tsiann3-pin5, to2-pin5, au7-piah4, thau5-tsing5, tshiu1-tshin3,"
        ],
        [
          "遐爾大隻，披曝，堂遮後，櫸頭，",
          "Hia1-ni1 tua7 tsiah4, phi1-phak8, tng5-tsia1-au7, kia5-thau5,"
        ],
        [
          "颺蘆黍，無閒，徛阿兵哥，",
          "Tshiunn5 loo5-sue2, bo5-ainn5, khia7 a1-ping1-ko1,"
        ],
        [
          "姑婆樹，太讚也，冬節圓，前落，",
          "Koo1-po5-tshiu7, thai3 tsan2 e3, tang1-tsueh4-inn5, tsainn-loh8,"
        ],
        [
          "後落，[石+今]墘，作穡人，剝離，",
          "Au7-loh8, gim5-kinn5, tso3-sit4-lang5, pak4 bue7-li7,"
        ],
        [
          "呣[人+通]，摻，遮，賰真濟，東北勢，",
          "M7-thang1 , tsham1, tsia1, tshun1 tsin tsue7, tang1-pak4-si3,"
        ],
        [
          "一目睨仔，榕柏仔樹，倒落土骹。",
          "Tsit8-bak8-nih4-a2, tsing5-peh-a2-tshiu7, to2 loh8 thoo5-kha1."
        ]
      ],
      "篇名": "第十課 我會曉講（一）"
    },
    {
      "段": [
        [
          "[人+元]地个厝頭前，有一個門口埕，埕中央鋪紅磚，兩屏邊仔鋪石條，即個埕是[人+元]遮囡仔伴第一愛佚佗个所在，無論是禮拜日，抑是放課，[人+元]攏定定蹛這佇佚佗，有時跳格仔、過關，有時救國、觸箍籽，每一項佚佗物，[人+元]攏有佚佗過。",
          "Guan2 te7 e5 tshu3 thau5-tsing5, u7 tsit8 e5 mng5-khau2-tiann5, tiann5 tiong1-ng1 phoo1 ang5 tsng1, nng7-pin5-pinn-a1 phoo1 tsioh8-liau5, tsit4 e5 tiann5 si7 guan2 tsia1 gin2-a2-phuann7 te7-it4 ai3 tshit-tho5 e5 soo2-tsai7, bo5-lun7 si7 le2-pai3-jit8, ah4 si7 pang3-khe7, guan2 long2 tiann7-tiann7 tua3 tsio5 ti7 tshit-tho5, u7-si5 thiau3-keh4-a2, ke3-kuan1, u7-si5 kiu3-kok4, tak4-khok8-tsi2, mui2 tsit8 hang7 tshit-tho5-mngh8, guan2 long2 u7 tshit-tho5 ke3."
        ],
        [
          "即個門口埕有幾落種路用，鬧熱、作醮、娶新娘抑是嫁查某囝，會使得搭帆布請人客。每一年收成个土豆、蘆黍，嘛會使佇這披曝，無管是做啥物路用，攏嘛真理想。",
          "Tsit4 e5 mng5-khau2-tiann5 u7 kui2-loh8 tsiong2 loo7-ing7, lau7-liat8, tsue3-tsio3, tshua7-sin1-niu5 ah4 si7 ke3 tsa1-boo2-kiann2, e7-sai2-tit4 tah4 phang5-poo3 tshiann2-lang5-kheh4. mui2 tsit8 ni5 siu1-sing5 e5 thoo5-tau7, loo5-sue2, ma7 e7-sai2 ti7 tsio5 phi1-phak8, bo5-kuan2 si7 tsue3 siann2-mih8 loo7-ing7, long2 ma7 tsin1 li2-siong2."
        ],
        [
          "別人[人+元]門口，正濟已經改鋪紅毛灰，呣過[人+元]爸講，磚仔埕有正濟好處，磚若有破个所在，換一塊著好啊，尤其是落雨過後，亦積水；熱天時曝規日；別人个紅毛灰埕燒燙燙，[人+元]个門口埕亦真燒，紅磚仔埕比紅毛灰埕較好，咱呣[人+通]隨便換。",
          "Pat8-lang5 e5 mng5-khau2, tsiann5 tsue7 i2-king1 kue2 phoo1 ang5-boo5-he1, m7-koh guan2 pa5 kong2, tsng1-a2 tiann5 u7 tsiann5 tsue7 ho2-tshu3, tsng1 na7 u7 phua3 e5 soo2-tsai7, uann7 tsit8 te3 tioh8 ho2 a2, iu5-ki5 si7 loh8-hoo7 ke3-au7, a7 bue7 tsik4-tsui2; luah8-thinn1-si5 phak8 kui1-jit8; pat8-lang5 e5 ang5-boo5-he1 tiann5 sio1-thng3-thng3, guan2 e5 mng5-khau2-tiann5 a7 bue7 tsin1 sio1, ang5-tsng1-a2 tiann5 pi2 ang5-boo5-he1 tiann5 khah4 ho2, lan2 m7-thang1 sui5-pian7 uann7."
        ]
      ],
      "篇名": "第十一課 門口埕"
    },
    {
      "段": [
        [
          "春天若過了後，天氣著一日一日熱，熱天一下到，有正濟胡蠅蠓仔，容易帶來各種傳染病，所以有真濟熱天个衛生常識著注意，安爾則會當預防傳染病發生。",
          "Tshun1-thinn1 na7 ke3 liau2-au7, thinn1-khi3 tioh8 tsit8 jit8 tsit8 jit8 luah8, luah8-thinn1 tsit8-e7 kau3, u7 tsiann5 tsue7 hoo5-sin5 bang2-a2, iong5-i7 tua3 lai5 kok4-tsiong2 thuan5-jiam2-pinn7, soo2-i2 u7 tsin tsue7 luah8-thinn1 e5 ue7-sing1 siong5-sik4 tioh8 tsu3-i3, an2-ni1 tsiah4 e7-tang3 i7-hong5 thuan5-jiam2-pinn7 huat4-sing1."
        ],
        [
          "胡蠅、蠓仔，是熱天上討人厭个，亦是上容易傳染各種病菌个否蟲。親像胡蠅四界飛、四界沾，伊將細菌四界帶，所以，咱若有食賰个物件，著收好勢，避免予胡蠅歇過，安爾則感染著細菌。",
          "Hoo5-sin5, bang2-a2, si7 luah8-thinn1 siong7 tho2-lang5-iam3 e5 , a7 si7 siong7 iong5-i7 thuan5-jiam2 kok4-tsiong2 pinn7-khun2 e5 phai2-thang5. tshin1-tshiunn7 hoo5-sin5 si3-kue3 pe1, si3-kue3 tsam1, i1 tsiong1 se3-khun2 si3-kue3 tua3, soo2-i2, lan2 na7 u7 tsiah8 tshun1 e5 mngh8-kiann7, tioh8 siu1 ho2-se3, pi7-mian2 hoo7 hoo5-sin5 hioh4 ke3, an2-ni1 tsiah4 bue7 kam2-jiam2 tioh8 se3-khun2."
        ],
        [
          "無管是大病小病，若是予傳染著，攏真正討厭，著算講是一擺小小个感冒，嘛會予人頭眩目暗，欲食食落去，規身軀無半滴力，做啥物大志攏無精神，雖然是小可病，呣過有夠艱苦个。",
          "Bo5-kuan2 si7 tua7-penn7 sio2-pinn7, na7 si7 hoo7 thuan5-jiam2--tioh8, long2 tsin1-tsiann3 tho2-iam3, tioh8-sng3 kong2 si7 tsit8 pai2 sio2-sio2 e5 kam2-boo7, ma7 e7 hoo7 lang5 thau5-hin5-bak8-am3, beh4 tsiah8 tsiah8 bue7 loh8--khu3, kui1-sin1-khu1 bo5 puann3-tih4-lat8, tsue3 siann2-mih8 tai7-tsi3 long2 bo5 tsing1-sin5, sui1-lian5 si7 sio2-khua2 pinn7, m7-koh u7-kau3 kan1-khoo2 e5 ."
        ],
        [
          "熱天个環境衛生亦著注意，生活習慣若正常，無形中著會當減少真濟病痛个發生，安爾則會當快快活活過日子。",
          "Luah8-thinn1 e5 huan5-king2 ue7-sing1 a7 tioh8 tsu3-i3, sing1-uah8 sip8-kuan3 na7 tsing3-siong5, bo5-hing5 tiong1 tioh8 e7-tang3 kiam2-tsio2 tsin1 tsue7 pinn7-thiann3 e5 huat4-sing1, an2-ni1 tsiah4 e7-tang3 khuinn3-khuinn3-uah8-uah8 ke3 jit8-tsi2."
        ]
      ],
      "篇名": "第十二課 注意衛生習慣"
    },
    {
      "段": [
        [
          "太武山是金門第一懸个山，較早，咱金門人稱呼伊是大山，伊呣若是全金門第一懸个，亦是第一大个山，無論汝蹛佇金門任何所在，格格會當看著即粒山。",
          "Thai3-bu2-suann1 si7 kim1-mng5 te7-it4 kuainn5 e5 suann1, khah4-tsa2, lan2 kim1-mng5-lang5 tshing-hoo1 i1 si7 tua7-suann1 , i1 m7-na7 si7 tsuan5 kim1-mng5 te7-it4 kuainn5 e5 , a7 si7 te7-it4 tua7 e5 suann1, bo5-lun7 lu2  tua3 ti7 kim1-mng5 lim7-ho5 soo2-tsai7, keh4-keh4 e7-tang3 khuann3 tioh8 tsit4 liap8 suann1."
        ],
        [
          "[人+元]地徛佇小金門靠近海墘个鄉里，無聊个時陣，我時常該己一個人走去[人+元]厝後个山頂看海，若是好天个日子，佇我看海迄當時，我嘛會當清清楚楚看著太武山。",
          "Guan2-te7 khia7 ti7 sio2-kim1-mng5 kho3-kun7 hai2-kinn5 e5 hiunn1-li2, bo5-liau5 e5 si5-tsun7, gua2 si5-siong5 kai1-ki7 tsit8 e5 lang5 tsau2 khu3 guan2 tshu3 au7 e5 suann1-ting2 khuann3 hai2, na7 si7 ho2-thinn1 e5 jit8-tsi2, ti7 gua2 khuann3 hai2 hit4 tang1-si5, gua2 ma7 e7-tang3 tshing1-tshing1-tsho2-tsho2 khuann3 tioh8 thai3-bu2-suann1."
        ],
        [
          "呣過，海面若有淡薄啊霧，太武山看起來無真清楚个時，山形是淺藍色个；但是落雨過後，天氣清个日子，哇！規粒山个樹仔，攏看[人+甲]一清二楚。",
          "M7-koh, hai2-bin7 na7 u7 tam7-poh8-a2 bu7, thai3-bu2-suann1 khuann3--khi2-lai5 bo5 tsin1 tshing1-tsho2 e5 si5, suann1-hing5 si7 tshian2-lam5-sik4 e5 ; tan7-si7 loh8-hoo7 ke3-au7, thinn-khi3 tshing1 e5 jit8-tsi2, ua2! Kui1 liap8 suann1 e5 tshiu7-a2, long2 khuann3 kah it-tshing1-ji7-tsho2."
        ],
        [
          "佇小金門个海墘，其實會當看著四屏角頭个懸山：親像漳州个南太武、廈門島个雲頂巖，同安个鴻漸山，還有大金門个太武山，雖然前幾粒山攏比太武山較懸，呣過我還是上愛看太武山，因為伊是咱金門第一懸个山，是咱金門个大山。",
          "Ti7 sio2-kim1-mng5 e5 hai2-kinn5, ki5-sit8 e7-tang3 khuann3 tioh8 si3-pin5 kak4-thau5 e5 kuainn5 suann1: tshin1-tshiunn7 tsiang1-tsiu1 e5 lam5 thai3-bu2, e7-mng5-to2 e5 hun5-ting2-giam5, tang5-uann1 e5 hong5-tsiam7-suann, a2 u7 tua7-kim1-mng5 e5 thai3-bu2-suann1, sui-lian5 tsing5 kui2 liap8 suann1 long2 pi2 thai3-bu2-suann1 kah4 kuainn5, m7-koh gua2 a2 si7 siong7 ai3 khuann3 thai3-bu2-suann1, in1-ui7 i1 si7 lan2 kim1-mng5 te7-it4 kuainn5 e5 suann1, si7 lan2 kim1-mng5 e5 tua7 suann1."
        ]
      ],
      "篇名": "第十三課 看太武山"
    },
    {
      "段": [
        [
          "文臺寶塔是佇金門城个郊外，根據古冊記載，即座石塔是明朝初年起个，主持建築即座石塔个人名叫做周德興，塔起好到即陣，已經有六百幾年个歷史啊！",
          "Bun5-tai5-po2-thah4 si7 ti7 kim1-mng5 siann5 e5 kau1-gua7, kun1-ku3 koo2-tsheh4 ki3-tsai3, tsit4 tso7 tsioh8 thah4 si7 bing5-tiau5 tshoo1-ni5 khi2 e5 , tsu2-tshi5 kian3-tiok8 tsit4 tso7 tsioh8 thah4 e5 lang5 mia5 kio3-tsue3 tsiu1 tik4-hing1, thah4 khi2-ho2 kau3 tsit4-tsun7, i2-king1 u7 lak8-pah4 kui2 ni5 e5 lik8-su2 a2!"
        ],
        [
          "聽咧講，當初做一下起好三座塔：倒影塔佇太武山面頂：茅山塔佇前水頭鄉里面前个山頭：摻文臺寶塔攏總三座。",
          "Thiann1 leh4 kong2, tong1-tshue1 tsue3 tsit8-e7 khi2-ho2 sann1 tso7 thah4: to2-iann2-thah4 ti7 thai3-bu2-suann1 bin7-ting2: bau5-san1-thah4 ti7 tsing5 tsui2-thau5 hiunn1-li2 bin7-tsainn5 e5 suann1-thau5: tsham1 bun5-tai5-po2-thah4 long2-tsong2 sann1 tso7."
        ],
        [
          "這三座塔攏是石塔，倒影塔佇九十年前倒落了後，民國二十五年重建一擺，無偌久又擱拆掉；茅山塔為著呣予大陸个大砲做瞄準个目標，佇民國五十年个時陣，刁工拆掉，所以這三座古塔，即陣拄仔賰即座文臺寶塔。",
          "Tsi1 sann tso7 thah4 long2 si7 tsioh8 thah4, to2-iann2-thah ti7 kau2-tsap8 ni5 tseng5 to3--loh8 liau2-au7, bin5-kok4 ji7-tsap8-goo7 ni5 tiong5-kian3 tsit8 pai2, bo5 jua7 ku2 iu7-koh4 thiah4-tiau7; bau5-san1-thah4 ui7 tioh8 m7 hoo7 tai7-liok8 e5 tua7-phau3 tsue3 miau5-tsun2 e5 bak8-phiau1, ti7 bin5-kok4 goo7-tsap8 ni5 e5 si5-tsun7, thiau1-kang1 thiah4-tiau7, soo2-i2 tsi2 sann1 tso7 koo2 thah4, tsit4-tsun7 tu2-a2 tshun1 tsit4 tse7 bun5-tai5-po2-thah4."
        ],
        [
          "文臺寶塔懸度有七公尺半，分做五層，下底層較懸，亦較闊，愈面頂愈低，亦愈狹。規座塔攏是用石頭疊起來个，所以呣驚風雨打否。即座文臺寶塔目前是臺灣佮金馬地區第一早起个建築物，即陣列做第二級古蹟，逐家著好好仔來疼惜保護。",
          "Bun5-tai5-po2-thah4 kuainn5-too7 u7 tshit kong-tshioh4 puann3, pun1-tsue3 goo7 tsan3, e7-tue2 tsan5 khah4 kuainn5, a7 khah4 khuah4, lu2 bin7-ting2 lu2 ke7, a7 lu2 ueh8. kui1 tso7 thah4 long2 si7 ing7 tsioh8-thau5 thiap8--khi2-lai5 e5 , soo2-i2 m7 kiann1 huang1-hoo7 phah4-phai2. tsit4 tso7 bun5-tai5-po2-thah4 bok8-tsian5 si7 tai5-uan5 kah4 kim1-ma2 te7-khu1 te7-it4 tsa2 khi2 e5 kian3-tiok8-but8, tsit4-tsun7 liat8 tsue3 te7-li7 kip4 koo2-tsik4, tak8-ke1 tioh8 ho2-ho2-a2 lai5 thiann3-sioh4 po2-hoo7."
        ]
      ],
      "篇名": "第十四課 遊文臺寶塔"
    },
    {
      "段": [
        [
          "有一句俗語話靠山食山，靠海食海；靠江邊，渡船駛。",
          "U7 tsit8 ku3 siok8-gu2 ue7 kho3 suann1 tsiah8 suann1, kho3 hai2 tsiah8 hai2; kho3 kang1-pinn1, too7-tsun5 sai2 ."
        ],
        [
          "金門是一個小島，有山亦有海，呣過若認真講起來，金門四屏邊仔攏是海，靠海得趁食个人，可能比靠山生活个人較濟。",
          "Kim1-mng5 si7 tsit8 e5 sio2-to2, u7 suann1 a7 u7 hai2, m7-koh na7 lin7-tsin1 kong2--khi2-lai5, kim1-mng5 si3-pin5 pinn1-a2 long2 si7 hai2, kho3 hai2 tit4 than3-tsiah8 e5 lang5, kho2-ling5 pi2 kho3 suann1 sing1-uah8 e5 lang5 khah4 tsue7."
        ],
        [
          "平平是得掠魚，有幾落種方式：有人划船去外海牽網，有人佇近海柵網，有人佇港內舉罾。掠魚以外，猶有人是靠飼蠔得過生活个。",
          "Pinn5-pinn5 si7 tit4 liah8-hu5, u7 kui2-loh8 tsiong2 hong1-sik4: u7 lang5 ko3-tsun5 khi3 gua7-hai2 khan1-bang7, u7 lang5 ti7 kun7-hai2 tsah8-bang7, u7 lang5 ti7 kang2-lai7 kia5-tsan1. liah8-hu5 i2-gua7, a2 u7 lang5 si7 kho3 tshi7 o5 tit4 ke3 sing1-uah8 e5 ."
        ],
        [
          "飼蠔个人先將一條一條个石條，徛佇海坪面頂，海水內个蠔仔栽，著會該己倚佇石板面頂，沓沓仔大粒，等啊蠔仔大到會用咧食个時陣，飼蠔个人著用蠔鏟去鏟蠔，一擔一擔擔倒來厝个，則用一支蠔刀剖開蠔殼，安爾叫做剖蠔，然後，著有一敉一敉个蠔[人+通]食囉！",
          "Tshi7 o5 e5 lang5 sing1 tsiong1 tsit8 tiau5 tsit8 tiau5 e5 tsioh8-liau5, khia7 ti7 hai2-phiann5 bin7-ting2, hai2-tsui2 lai7 e5 o5-a1-tsai1, tioh8 e7 kai1-ki7 ua2 ti7 tsioh8-pan2 bin7-ting2, tauh8-tauh8-a2 tua7 liap8, tan2 a2 o5-a1 tua7 kau3 e7-ing7 leh4 tsiah8 e5 si5-tsun7, tshi7 o5 e5 lang5 tioh8 ing7 o5-tshing5 khu3 tshing5 o5, tsit8 tann3 tsit8 tann3 tann3 to3 lai5 tshu3 e5, tsiah4 ing7 tsit8 ki1 o5-to1 phua3-khui1 o5-khak4, an2-ni1 kio3-tsue3 phua3-o5 , lian5-au7, tioh8 u7 tsit8 bi5 tsit8 bi2 e5 o5 thang1 tsiah8 lo3!"
        ],
        [
          "飼蠔是一項真艱苦个工課，有時天寒水凍，亦著落海；剖蠔个時陣，定定剖[人+甲]十支指頭仔血流血滴，咱食蠔个時陣，著愛想著飼蠔人个艱苦。",
          "Tshi7 o5 si7 tsit8 hang7 tsin1 kan1-khoo2 e5 khang1-khe3, u7-si5 thinn1 kuann5 tsui2 tang3, a7 tioh8 loh8-hai2; pho3-o5 e5 si5-tsun7, tiann7-tiann7 phua3 kah tsap8 ki1 tsng2-thau5-a2 huih4 lau5 huih4 tih4, lan2 tsiah8 o5 e5 si5-tsun7, tioh8-ai3 siunn7 tioh8 tshi7-o5-lang5 e5 kan1-khoo2."
        ]
      ],
      "篇名": "第十五課 飼蠔个人"
    },
    {
      "段": [
        [
          "五月節一下過，天氣一日比一日較熱，因為正久無落雨，逐家嘛映望颱風緊來，等仔颱風一下到，又擱擔心雨落傷濟會漲水災，這實在是真矛盾。",
          "Goo7-geh8-tsueh4 tsit8-e7 ke3, thinn1-khi3 tsit8 jit8 pi2 tsit8 jit8 khah4 luah8, in1-ui7 tsiann3 ku2 bo5 loh8-hoo7, tak8-ke1 ma7 ng3-bang7 thai1-hong1 kin2 lai5, tan2-a1 thai1-hong1 tsit8-e7 kau3, iu7-koh4 tam1-sim1 hoo7 loh8 siunn1 tsue7 e7 tiong3 tsui2-tsai1, tse1 sit8-tsai7 si7 tsin1 mau5-tun2."
        ],
        [
          "會記咧頂擺大颱風个時陣，規金門个樹仔倒了了，尤其是車路邊个樹仔，東倒西歪橫[人+甲]規車路，車佮人攏得過，足足等一禮拜外，路邊个樹枝[人+甲]樹葉則拚掃清氣。",
          "E7-ki3-leh4 ting2-pai2 tua7 thai1-hong1 e5 si5-tsun7, kui1 kim1-mng5 e5 tshiu7-a2 to2 liau2-liau2, iu5-ki5 si7 tshia1-loo7-pinn1 e5 tshiu7-a2, tang1-to2-sai1-uai1 huainn5 kah kui1 tshia1-loo7, tshia1 kah4 lang5 long2 bue7-tit4-ke3, tsiok4-tsiok4 tan2 tsit8 le2-pai3 gua7, loo7-pinn1 e5 tshiu7-ki1 kah tshiu7-hioh8 tsiah4 piann3-sau3 tshing1-khi3."
        ],
        [
          "大颱風過後無偌久，有真濟人得整理倒樹个時陣，順勢將一下原先無倒落个樹仔推推倒，講是順風車倒牆。起先我呣知即句話啥物意思，後來聽安公解釋，伊講早時起个厝無偌勇，大風若來有時順迄風勢，牆壁嘛會倒落，有人順勢，輕輕仔一下，將一片壁用手推推倒，別人以為是風吹倒咧，即種情形著叫做順風車倒牆。",
          "Tua7 thai1-hong1 ke3-au7 bo5 jua7 ku2, u7 tsin1 tsue7 lang5 tit4 tsing2-li2 to2 tshiu7 e5 si5-tsun7, sun7-se3 tsiong3 tsit8-e7 guan5-sian1 bo5 to2 loh8 e5 tshiu7-a2 tu1-tu1-to3, kong2 si7 sun7-hong1 tshia1-to2 tshiunn5 . khi2-sian1 gua2 m7 tsai1 tsit4 ku3 ue7 siann2-mih8 i3-su3, au7-lai5 thiann1 an2-kong1 kai2-sik4, i1 kong2 tsa2-si5 khi2 e5 tshu3 bo5 jua7 iong2, tua7 hong1 na7 lai5 u7-si5 sun7 hit4 hong-se3, tshiunn5-piah4 ma7 e7 to2 loh4, u7 lang5 sun7-se3, khin1-khin1-a2 tsit8-e7, tsiong1 tsit8 phinn3 piah4 ing7 tshiu2 tu1-tu1-to3, pat8-lang5 i2-ui7 si7 huang1 tshe1-to2 leh, tsit4 tsiong2 tsing5-hing5 tioh8 kio3-tsue3 sun7-hong1 tshia1-to2 tshiunn5 ."
        ],
        [
          "呣過若親像颱風吹倒樹即款情形來講，應該叫做順風車倒樹較有合呢。",
          "M7-koh na7 tshin1-tshiunn7 thai1-hong1 tshe1-to2 tshiu7 tsit4 khuan2 tsing5-hing5 lai5 kong2, ing1-kai1 kio3-tsue3 sun7-hong1 tshia1-to2 tshiu7 khah4 u7-hah8 leh."
        ]
      ],
      "篇名": "第十六課 順風車倒牆"
    },
    {
      "段": [
        [
          "（一）夜雨寄北  李商隱",
          "(it4) Ia7 u2 ki3 pak4  li2 siong1-un2"
        ],
        [
          "君問歸期未有期，",
          "Kun1 bun7 kui1-ki5 bi7 iu2 ki5,"
        ],
        [
          "巴山夜雨漲秋池。",
          "Pa1-san1 ia7 u2 tiong3 tshiu1 ti5."
        ],
        [
          "何當共翦西窗燭，",
          "Ho5 tong3 kiong7 tsian2 se1-tshong1 tsiok4,"
        ],
        [
          "卻話巴山夜雨時。",
          "Khiok4 hua7 pa1-san1 ia7 u2 si5."
        ],
        [
          "（二）下江陵  李白",
          "(ji7) Ha7 kang1-ling5  li2 pik8"
        ],
        [
          "朝辭白帝彩雲間，",
          "Tiau1 si5 pik8-te3 tshai2-hun5 kan1,"
        ],
        [
          "千里江陵一日還。",
          "Tshing1-li2 kang1-ling5 tsit8 jit8 huan5."
        ],
        [
          "兩岸猿聲啼不住，",
          "Liong2-gan7 uan5 sing1 the5 put4-tsu7,"
        ],
        [
          "輕舟已過萬重山。",
          "Khing1-tsiu i2 ke3 ban7-tiong7 san1."
        ],
        [
          "（三）回鄉偶書  賀知章",
          "(sann1) Huai5-hiong1 ngoo2 su1  ho7 ti1-tsiong1"
        ],
        [
          "少小離家老大回，",
          "Siau2-siau2 li7-ka1 lo7-tai7 hai5,"
        ],
        [
          "鄉音無改鬢毛衰。",
          "Hiong1-im1 bu5 kai2 pin3-boo5 tshai1."
        ],
        [
          "兒童相見不相識，",
          "Ji5-tong5 siong1-kian3 put4 siong1-sik4,"
        ],
        [
          "笑問客從何處來？",
          "Siau3 bun7 khik4 tsiong5 ho5-tshu3 lai5?"
        ]
      ],
      "篇名": "第十七課 唐詩七言絕句"
    },
    {
      "段": [
        [
          "相仝，仆佇遐，掠虼蚤，[目+聶]目，",
          "Sann1-sang5 , phak4 ti7 hia1, liah8 ka1-tsau2, lih4-bak8,"
        ],
        [
          "扒癢，抑是，觸箍籽，蹛佇遐，",
          "Pe5-tsiunn7, ah4 si7, tak4-khok4-tsi2, tua3 ti7 hia1,"
        ],
        [
          "披曝，紅毛灰埕，胡蠅，蠓仔，",
          "Phi1-phak8, ang5-boo5-he1 tiann5, hoo5-sin5, bang2-a2,"
        ],
        [
          "虼蠽，四界，四界飛，四界歇，",
          "Ka1-tsuah8 , si3-kue3, si3-kue3 pe1,si3-kue3 hioh4"
        ],
        [
          "頭眩目暗，無半滴力，小可病，",
          "Thau5-hin5-bak8-am3, bo5 puann3-tih4-lat8, sio2-khua2 pinn7,"
        ],
        [
          "海墘，呣過，做一下，無偌久，",
          "Hai2-kinn5, m7-koh, tsue3 tsit8-e7, bo5 jua7 ku2,"
        ],
        [
          "較有合，定定，倒了了，拚掃，",
          "Khah4 u7-hah8, tiann7-tiann7, to2 liau2-liau2, piann3-sau3,"
        ],
        [
          "清氣，挓園，工課，遐爾大隻，",
          "Tshing1-khi3, tha3 hng5, khang1-khe3, hia1-ni1 tua7 tsiah4,"
        ],
        [
          "懸山，缺欠，一跡，徛真濟人，",
          "Kuainn5 suann, kheh4-khiam3, tsit8 liah4, khia7 tsin1 tsue7 lang5,"
        ],
        [
          "天寢光，寢開始，倒屏，櫸頭，",
          "Thinn1 tshim2 kng1, tshim2 khai1-si2, to2-pin5, kia5-thau5,"
        ],
        [
          "淡薄仔，無偌濟，規氣，相觸，",
          "Tam7-poh8-a2, bo5 lua7 tsue7, kui1-khi3, sann1-tak4,"
        ],
        [
          "捾酒干，哢哢走，痀佇遐。",
          "Kuann7 tsiu2-kan1, long1-long1-tsau2, ku1 ti7 hia1."
        ]
      ],
      "篇名": "第十八課 我會曉講（二）"
    }
  ]
}
