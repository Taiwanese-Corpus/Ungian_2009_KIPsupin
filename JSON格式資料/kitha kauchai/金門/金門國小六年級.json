{
  "出版年": "2002",
  "出版者": "金門縣政府",
  "年級別": "六年級",
  "文類": "其他教材",
  "書名": "金門縣國民小學鄉土語言（閩南語）教材六年級",
  "書寫系統": "漢字",
  "資料": [
    {
      "段": [
        [
          "金門个東半島有一句俗語講：有山后富，無山后厝；西半島亦有一句仝款个話：有水頭富，無水頭厝。這兩句話个意思著是講有像山后、水頭遐爾有錢个人，呣過無一定會起親像即兩鄉遐爾媠个厝。山后著是民俗文化村，水頭呢？是佇金門城西門外，欲去小金門著經過个路墘。",
          "Kim1-mng5 e5 tang1 puan3-to2 u7 tsit8 ku3 siok8-gu2 kong2: u7 suann1-au7 pu3, bo5 suann1-au7 tshu3 ; sai1 puan3-to2 a7 u7 tsit8 ku3 sang5-khuan2 e5 ue7: u7 tsui2-thau5 pu3, bo5 tsui2-thau5 tshu3 . tsi2 nng7 ku3 ue7 e5 i3-su3 tioh8 si7 kong2 u7 tshiunn7 suann1-au7, tsui2-thau5 hia1-ni1 u7-tsinn5 e5 lang5, m7-koh bo5 it4-ting7 e7 khi2 tshin1-tshiunn7 tsit4 nng7 hiunn1 hia1-ni1 sui2 e5 tshu3. suann1-au7 tioh8-si7 bin5-siok8 bun5-hua3 tshng1, tsui2-thau5 neh0? si7 ti7 kim1-mng5 siann5 sai1 mng5 gua7, beh4 khu3 sio2-kim1-mng5 tioh8 king1-ke3 e5 loo7-kinn5."
        ],
        [
          "水頭厝會當出名，是因為有幾落種無仝時代起个古厝。",
          "Tsui2-thau5 tshu3 e7-tang3 tshut4-mia5, si7 in-ui7 u7 kui2-loh8 tsiong2 bo5 sang5 si5-tai7 khi2 e5 koo2 tshu3."
        ],
        [
          "頂界个黃厝頂，有號做十八支樑个九間雙落大厝，這是清朝時代完成个建築，逐間攏是雙落雙深井，摻一個門口埕，有幾間仔猶有護龍。",
          "Ting2-kai3 e5 ng5-tshu3-ting2, u7 ho7-tsue3 tsap8-pueh4 ki1 niu5 e5 kau2 kainn1 siang1-loh8 tua7-tshu3, tse1 si7 tshing1-tiau5 si5-tai7 uan5-sing5 e5 kian3-tiok8, tak8-kainn1 long2 si7 siang1-loh8 siang1 tshim1-tsinn2, tsham1 tsit8 e7 mng5-khau2-tiann5, u7 kui2 king1-a1 a2 u7 hoo7-ling5."
        ],
        [
          "中界个厝有兩種，一種是普通古厝，遮厝佮黃厝頂差不多仝時起个，其中上媠个是列入二級古蹟个酉堂；另外一種是番仔樓，這是佇民國初年起个，用个材料呣若是磚佮土石，猶有紅毛灰迄種新个建築材料，其中上出名个是迄間正懸个得月樓佮金水小學，得月樓即陣是水頭厝个標誌，金水小學已經變成大學啊，即陣借予銘傳大學開辦研究所。",
          "Tiong3-kai3 e5 tshu3 u7 nng7 tsiong2, tsit8 tsiong2 si7 phoo2-thong1 koo2 tshu3, tsia1 tshu3 kah4 ng5-tshu3-ting2 tsha1-put4-to1 sang5-si5 khi2--e5 , ki5-tiong1 siong7 sui2 e5 si7 liat8 lip8 li7-kip4 koo2-tsik4 e5 iu2-tng5 ; ling7-gua7 tsit8 tsiong2 si7 huan1-a1-lau5, tse1 si7 ti7 bin5-kok4 tshoo1 ni5 khi2 e5 , ing7 e5 tsai5-liau7 m7-na7 si7 tsng1 kah4 thoo5-tsioh8, a2 u7 ang5-boo5-he1 hit4 tsiong2 sin1 e5 kian3-tiok8 tsai5-liau7, ki5-tiong1 siong7 tshut4-mia5 e5 si7 hit4 kainn1 tsiann1 kuainn5 e5 tik4-guat8-lau5 kah4 kim1-tsui2 sio2-hak8 , tik4-guat8-lau5 tsit4-tsun7 si7 tsui2-thau5 tshu3 e5 phiau1-tsi3, kim1-tsui2 sio2-hak8 i2-king1 pian3-sing5 tai7-hak8 a2, tsit4-tsun7 tsioh4 hoo7 bing5-thuan5 tai7-hak8 khai1-pan7 gian2-kiu3-soo2."
        ],
        [
          "下界佮後界，有一落古厝、雙落大厝，猶有正濟最近新起个洋灰樓仔厝。水頭厝會當遐爾出名，著是因為伊有真濟形式無仝、又擱有歷史價值个各種古厝。",
          "E7-kai3 kah4 au7-kai3 , u7 tsit8 loh8 koo2 tshu3, siang1-loh8 tua7-tshu3, a2 u7 tsiann3 tsue7 tsue3-kun7 sin1 khi2 e5 iunn5-he1 lau5-a2-tshu3. tsui2-thau5 tshu3 e7-tang3 hia1-ni1 tshut4-mia5, tioh8-si7 in1-ui7 i1 u7 tsin1 tsue7 hing5-sik4 bo5-sang5 , iu7-koh4 u7 lik8-su2 ke3-tat8 e5 kok4-tsiong2 koo2 tshu3.。"
        ]
      ],
      "篇名": "第一課 水頭厝"
    },
    {
      "段": [
        [
          "暑假迄暫，我佮[人+元]媽、[人+元]小弟做一下去臺北揣[人+元]安叔、安嬸佚佗，安叔[毛^火][人+元]去正濟所在參觀，其中予我印象上深个著是動物園。",
          "Su2-ka2 hit4-tsiam7, gua2 kah4 guan2 ma2, guan2 sio2-ti7 tsue3 tsit8-e7 khu3 tai5-pak4 tshe7 guan2 an2-tsik4, an2-tsim2 tshit-tho5, an2-tsik4 tshua7 guan2 khu3 tsiann5 tsue7 soo2-tsai7 tsham1-kuan1, ki5-tiong1 hoo7 gua2 in3-siong7 siong7 tshim1 e5 tioh8-si7 tong7-but8-hng5."
        ],
        [
          "[人+元]先搭公車去捷運站，然後擱搭捷運車去動物園，因為是禮拜日，去動物園个人正濟，尤其是囡仔占大多數。",
          "Gun2 sian1 tah4 kong1-tshia1 khu3 tsiat8-un7 tsam7, lian5-au7 koh4 tah4 tsiat8-un7-tshia1 khu3 tong7-but8-hng5, in1-ui7 si7 le2-pai3-jit8, khu3 tong7-but8-hng5 e5 lang5 tsiann5-tsue7, iu5-ki5 si7 gin2-a2 tsiam3 tai7-to1-soo3."
        ],
        [
          "動物園有各種動物，其中第一予人歡迎个有幾落種，親像大象林旺、長頷鹿、老猴、紅毛猩猩。佇遮中間，第一有囡仔緣个，是澳洲來个無尾熊。",
          "Tong7-but8-hng5 u7 kok4-tsiong2 tong7-but8, ki5-tiong1 te7-it4 hoo7 lang5 huan1-ging5 e5 u7 kui2-loh8 tsiong2, tshin1-tshiunn7 tua7-tshiunn7 lim5-ong7, tng5-am7-lok8, lau7-kau5, ang5-mng5 sing1-sing1. ti7 tsia1 tiong1-kan1, te7-it4 u7 gin2-a2-ian5 e5,si7 o3-tsiu1 lai5 e5 bo5-be2-him5."
        ],
        [
          "無尾熊真正古錐，親像細漢囡仔安爾，足有人緣个，[人+元]行到伊面頭前，一隻掠[人+元]金金看，另外一隻顧得食樹葉，親像呣知影有人得看伊。過一霎仔久，本正掠[人+元]金金看个迄隻，煞起樹仔頂，親像啊去得歇睏个。",
          "Bo5-be2-him5 tsin1-tsiann3 koo2-tsui1, tshin1-tshiunn7 se3-han3 gin2-a2 an2-ni1, tsiok4 u7 lang5-ian5 e5 , guan2 kiann5 kau3 i1 bin7-thau5-tsing5, tsit8 tsiah4 liah8 guan2 kim1-kim1-khuann3, ling7-gua7 tsit8 tsiah4 koo3-tit4 tsiah8 tshiu7-hioh8, tshin1-tshiunn7 m7 tsai1-iann2 u7 lang5 tit4 khuann3 i1. ke3 tsit8-tiap8-a2-ku2, pun2-tsiann3 liah8 guan2 kim1-kim1-khuann3 e5 hit4 tsiah4, suah4 peh4 khi2 tshiu7-a2 ting2, tshin1-tshiunn7-a2 khu3 tit4 hioh4-khun3 e5 ."
        ],
        [
          "紲落去[人+元]擱去看幾落種動物，一直佚佗到五點外，則離開動物園，原再搭捷運車倒去[人+元]安叔地。",
          "Sua3--loh8-khu3 gun2 koh4 khu3 khuann3 kui2-loh8 tsiong2 tong7-but8, it4-tit8 tshit-tho5 kau3 goo7 tiam2 gua7, tsiah4 li7-khui1 tong7-but8-hng5, guan5-tsai3 tah4 tsiat8-un7-tshia1 to3 khu3 guan2 an2-tsik4 in1 te7."
        ]
      ],
      "篇名": "第二課 去動物園佚佗"
    },
    {
      "段": [
        [
          "金門有幾落個湖，第一大个是慈湖，呣過水洘摻水淹个時陣，海水出出入入，原若算講是一個內海，呣是一個湖；親像太湖、榮湖、蘭湖，遮攏是用人工完成个水庫，所以，金門真正个天然湖，應該是許坑湖。",
          "Kim1-mng5 u7 kui2-loh8 e5 oo5, te7-it tua7 e5 si7 tsu5-oo5, m7-koh tsui2-kho2 tsham1 tsui2-im1 e5 si5-tsun7, hai2-tsui2 tshut4-tshut4-lip8-lip8, guan5-na7 sng3-kong2 si7 tsit8 e5 lai7-hai2, m7 si7 tsit8 e5 oo5; tshin1-tshiunn7 thai3-oo5, ing5-oo5, lan5-oo5, tsia1 long2 si7 ing7 jin5-kang uan5-sing5 e5 tsui2-khoo3, soo2-i2, kim1-mng5 tsin1-tsiann3 e5 thian1-lian5 oo5, ing1-kai1 si7 khoo2-khinn1-oo5."
        ],
        [
          "許坑湖是有幾落粒山圍起來个天然湖。好天个時陣，湖水親像一面鏡，將四屏邊仔个山景，照佇水面，嘛定定有飛機飛過湖面頂，迄款好山、好水个好景緻，呣知欲怎樣講則好。",
          "Khoo2-khinn1-oo5 si7 u7 kui2-loh8 liap8 suann1 ui5--khi2-lai5 e5 thian1-lian5-oo5. ho2-thinn1 e5 si5-tsun7, oo5-tsui2 tshin1-tshiunn7 tsit8 bin7 kiann3, tsiong3 si3-pin5-pinn-a1 e5 suann1 king2, tsio3 ti7 tsui2-bin7, ma7 tiann7-tiann7 u7 hui1-ki1 pe1 ke3 oo5 bin7-ting2, hit4 khuan2 ho2-suann1, ho2-tsui2 e5 ho2 king2-ti7, m7 tsai1 beh4 tsainn3-iunn7 kong2 tsiah4 ho2."
        ],
        [
          "熱天个時陣，日落了後，一陣紲一陣个風對山頂吹落來，迄款秋凊个感覺，呣是吹冷氣會當比个。即個時陣，湖面有微微仔个水痕，若是拄著天頂有一個月娘，月影照佇湖水面頂，親像有真濟碎去个玻璃，踮佇遐溢來溢去。",
          "Luah8-thinn1 e5 si5-tsun7, jit8-loh8 liau2-au7, tsit8-tsun7 sua3 tsit8-tsun7 e5 hong1 tui3 suann1-ting2 tshe1--loh8-lai5, hit4 khuan2 tshiu1-tshin3 e5 kam2-kak4, m7 si7 tshe1 ling2-khi3 e7-tang3 pi2 e5 . tsit4 e5 si5-tsun7, oo5-bin7 u7 bi1-bi1-a1 e5 tsui2-hun5, na7 si7 tu2 tioh8 thinn1-ting2 u7 tsit8 e5 geh8-niu5, geh8-iann2 tsio3 ti7 oo5-tsui2 bin7-ting2, tshin1-tshiunn7 u7 tsin tsue7 tshui3-khu3 e5 po1-le5, tiam3 ti7 hia1 ik4 lai5 ik4 khu3."
        ],
        [
          "晏時若欲去許坑湖佚佗，第一好个所在著是去湖中央迄間許坑樓，逐家坐佇樓頂若開講若啉茶，會當坐[人+甲]攏呣知[人+通]天光喔！",
          "Am3-si5 na7 beh4 khu3 khoo2-khinn1-oo5 tshit-tho5, te7-it4-ho2 e5 soo2-tsai7 tioh8-si7 khu3 oo5 tiong1-ng1 hit4 kainn1 khoo2-khinn1-lau5, tak8-ke1 tse7 ti7 lau5-ting2 na2 khai1-kang2 na2 lim1-te5, e7-tang3 tse7 kah long2 m7 tsai thang1 thinn1-kng1 oo3!"
        ]
      ],
      "篇名": "第三課 許坑湖个景緻"
    },
    {
      "段": [
        [
          "農曆十月廿一擱再欲到啊，逐年若到即日，宮內攏得做醮。其實佇兩三日前，宮內著開始得無閑啊。咚咚嗆！咚咚嗆！一陣紲一陣童乩鼓个聲若[耳+真]，傳到真遠个所在嘛聽會著。",
          "Long5-lik8 tsap8-geh8 ji7-it4 koh4-tsai3 beh4 kau3-a2, tak8-ni5 na7 kau3 tsit4 jit8, kiong1-lai7 long2 tit4 tsue3-tsio3. ki5-sit8 ti7 nng7 sann1 jit8 tsing5, kiong1-lai7 tioh8 khai1-si2 tit4 bo5-ainn5 a2. tong1-tong1-tshiang2! tong1-tong1-tshiang2! tsit8-tsun7 sua3 tsit8-tsun7 tang5-ki1 koo2 e5 siann1 na7 tan5, thuan5 kau3 tsin1 hng7 e5 soo2-tsai7 ma7 thiann1 e7 tioh8."
        ],
        [
          "這幾日放學了後，我佮同學攏會刁工行過宮門口，偷偷仔探頭看宮內怎樣得做醮，呣過定定看曉[口+也]遐是啥物齣頭。",
          "Tsit4 kui2 jit8 pang3-khe7 liau2-au7, gua2 kah4 tang5-oh8 long2 e7 thiau1-kang1 kiann5 ke3 king1 mng5-khau2, thau1-thau1-a2 tham3-thau5 khuann3 king1-lai7 tsainn3-iunn7 tit4 tsue3-tsio3, m7-koh tiann7-tiann7 khuann3 bue7-hiau2 e5 hia1 si7 siann2-mih8 tshut4-thau5."
        ],
        [
          "為著欲扑鑼鼓，照往年个例，到十月廿一迄日，安公攏會去學堂[人+甲][人+元]這幾個人請假。[人+元]个鑼鼓陣是鄉里內幾個老大人教[人+元]个，出社个時陣，大人有个舉旗，有个扛攆，[人+元]這幾個囡仔負責扑鑼鼓，有時坐車、有時行路，著[辶@兌]塊人踅完五個鄉里，出社則算完成啊！",
          "Ui7 tioh8 beh4 phah4 lo5-koo2, tsiau3 ong2-ni5 e5 le7, kau3 tsap8-geh8 ji7-it4 hit4 jit8, an2-kong1 long2 e7 khu3 oh8-tng5 kah guan2 tsit4 kui2-e5 lang5 tshing2-ka2.guan2 e7 lo5-koo2 tin7 si7 hiunn1-li2 lai7 kui2-e5 lau7-tua7-lang5 ka3 guan2 e5, tshut4-sia7 e5 si5-tsun7, tua7-lang5 u7-e5 kia5 ki5, u7 e5 kng1 lian2, guan2 tsit4 kui2-e5 gin2-a2 hu7-tsik4 phah4 lo5-koo2, u7-si5 tse7-tshia1, u7-si5 kiann5-loo7, tioh8 te3 teh lang5 seh8 uan5 goo7 e5 hiunn1-li2, tshut4-sia7 tsiah4 sng3 uan5-sing5 a2!"
        ],
        [
          "迄下昏，逐家攏得請人客，有幾落家相佮倩一間菜館來煮菜，煮好各人則捧倒去該己个厝裡請人客，有个人客有夠好笑个，呣別路煞揣無主人个厝，我嘛會[人+甲][毛^火]路，呣過有个人連一句道謝个話亦曉講，實在有夠好笑个。",
          "Hit4 e7-hng1, tak8-ke1 long2 tit4 tshiann2-lang5-kheh4, u7 kui2-loh8 ke1 sann1-kap4 tshiann3 tsit8 kainn1 tshai3-kuan2 lai5 tsu2-tshai3, tsu2-ho2 kok4-lang5 tsiah4 phang5 to3 khu3 kai1-ki7 e5 tshu3-lih tshiann2-lang5-kheh4, u7-e5 lang5-kheh4 u7-kau3 ho2-tshio3 e5, m7 pat loo7 suah4 tshe7 bo5 tsu2-lang5 e5 tshu3, gua2 ma7 e7 kah in1 tshua7-loo7, m7-koh u7 e5 lang5 lian5 tsit8 ku3 to7-sia7 e5 ue7 a7 bue7-hiau2 kong2, sit8-tsai7 u7-kau3 ho2-tshio3 e5."
        ]
      ],
      "篇名": "第四課 宮內做醮"
    },
    {
      "段": [
        [
          "迄個人行路頭殼攲攲，呣知會去觸著抑。",
          "Hit4 e5 lang5 kiann5-loo7 thau5-khak4 khi1-khi1, m7 tsai1 e7 khu3 tak4 tioh8 ah4 bue7."
        ],
        [
          "伊昨昏規瞑攏得趕功課，趕到拄則則寫好。",
          "I1 tsa1-hng1 kui1-mi5 long2 tit4 kuann2 kong1-kho3, kuann2 kau3 tu2-tsiah4 tsiah4 sia2 ho2."
        ],
        [
          "咱無管學做啥物大志，著愛一步一步來，呣[人+通]未曾學行，著先欲學飛。",
          "Lan2 bo5-kuan2 oh8 tso3 siann2-mih8 tai7-tsi3, tioh8-ai3 tsit8 poo7 tsit8 poo7 lai5, m7-thang1 bue7-tsing5 oh8-kiann5, tioh8 sing1 beh4 oh8 pe1 ."
        ],
        [
          "有真濟人得競選个時陣，講話無實在，別人講伊安爾是空喙哺舌、無影無迹。",
          "U7 tsin1 tsue7 lang5 tih4 king7-suan2 e5 si5-tsun7, kong2-ue7 bo5 sit8-tsai7, pat8-lang5 kong2 i1 an2-ni1 si7 khang1-tshui3-poo7-tsih8, bo5-iann2-bo5-tsiah4 ."
        ],
        [
          "海砂墘予人行過了後，砂灘面頂煞有真濟骹跡。",
          "Hai2-sua1-kinn5 hoo7 lang5 kiann5--ke3 liau2-au7, sua1-thuann1 bin7-ting2 suah4 u7 tsin1 tsue7 kha1-liah4."
        ],
        [
          "日晝呣[人+通]去曝日，若曝傷久會烏暗眩，亦有人講安爾是頭眩目暗。",
          "Jit8-tau3 m7-thang1 khu3 phak8-jit8, na7 phak8 siunn ku2 e7 oo1-am3-hin5 , a7 u7 lang5 kong2 an2-ni1 si7 thau5-hin5-bak8-am3 ."
        ],
        [
          "咱無管是做啥物大志，著愛較樂觀、較大方[口+也]，呣[人+通]憂頭結面、勼勼狹狹。",
          "Lan2 bo5-kuan2 si7 tsue3 sann2-mih8 tai7-tsi3, tioh8-ai3 khah4 lok8-kuan1, khah4 tai7-hong1 e5, m7-thang1 iu1-thau5-kiat4-bin7 , kiu1-kiu1-khueh8-khueh8 ."
        ],
        [
          "[人+元]小妹這兩日得發燒，安嬤講伊是得發喙齒，即擺得發个是後罾齒。",
          "Guan2 sio2-be7 tsit4 nng7 jit8 tit4 huat4-sio1, an2-ma2 kong2 i1 si7 tit4 huat4 tshui3-khi2, tsit4 pai2 tit4 huat4 e5 si7 au7-tsan1 khi2 ."
        ],
        [
          "有一個人行入迷魂陣，煞踮遐絪絪踅，親像得踅圓箍仝款，踅正久猶揣無路[人+通]出來。",
          "U7 tsit8 e5 lang5 kiann5 lip8 be5-hun5-tin7 , suah4 tiam3-hia5 inn1-inn1-seh8, tshin1-tshiunn7 tit4 seh8 inn5-khoo1 sang5-khuan2, seh8 tsiann3 ku2 a2 tshe7 bo5 loo7 thang1 tshut--lai5."
        ]
      ],
      "篇名": "第五課 學幾句仔話"
    },
    {
      "段": [
        [
          "日頭又擱沓沓仔欲落山啦！",
          "Jit8-thau5 iu7-koh4 tauh8-tauh8-a2 beh4 loh8-suann1 lah!"
        ],
        [
          "天，是紅色个，雲，是金色个，",
          "Thinn1, si7 ang5-sik4 e5 , hun5, si7 kim1-sik4 e5 ,"
        ],
        [
          "湖水！是十花五色个，",
          "Oo5-tsui2! si7 tsap8-hue1-goo7-sik4 e5 ,"
        ],
        [
          "海鳥！一群一群欲飛上岸。",
          "Hai2-tsiau2! tsit8 kun5 tsit8 kun5 beh4 pe1 tsiunn7 huann7."
        ],
        [
          "天頂是畫圖个畫圖紙，",
          "Thinn1-ting2 si7 in1 ui7-too5 e5 ui7-too5-tsua2,"
        ],
        [
          "湖水是梳妝个大面鏡；",
          "Oo5-tsui2 si7 in1 sue1-tsng1 e5 tua7 bin7 kiann3;"
        ],
        [
          "慈湖个黃昏，",
          "Tsu5-oo5 e5 hong5-hng1,"
        ],
        [
          "是一跡景緻上媠个所在。",
          "Si7 tsit8 liah4 king2-ti3 siong7 sui2 e5 soo2-tsai7.j"
        ],
        [
          "日頭又擱沓沓仔欲落山啦！",
          "Jit8-thau5 iu7-koh4 tauh8-tauh8-a2 beh4 loh8-suann1 lah!"
        ],
        [
          "我徛佇慈堤个海岸。",
          "Gua2 khia7 ti7 tsu5-the5 e5 hai2-huann7."
        ],
        [
          "面前是海，海迄屏是烈嶼砂灘；",
          "Bin7-tsing5 si7 hai2, hai2 hit4-ping5 si7 le7-su7 e5 sua1-thuann1;"
        ],
        [
          "後壁是湖，湖過去是農莊个園岸。",
          "Au7-piah4 si7 oo5, oo5 ke3--khi3 si7 long5-tsng1 e5 hng5-huann7."
        ],
        [
          "日頭，原在是遐爾仔紅，",
          "Jit8-thau5, guan5-tsai7 si7 hia1-ni1-a1 ang5,"
        ],
        [
          "天頂，原在是遐爾仔大，",
          "Thinn1-ting2, guan5-tsai7 si7 hia1-ni1-a1 tua7,"
        ],
        [
          "我徛佇慈堤个海岸，",
          "Gua2 khia7 ti7 tsu5-the5 e5 hai2-huann7,"
        ],
        [
          "呣知是我得看黃昏，",
          "M7 tsai1 si7 gua2 tit4 khuann3 hong5-hng1,"
        ],
        [
          "抑是黃昏得看我。",
          "Ah4 si7 hong5-hng1 tit4 khuann3 gua2."
        ]
      ],
      "篇名": "第六課 慈湖兮黃昏"
    },
    {
      "段": [
        [
          "金門四爿邊仔攏是海，呣過北勢佮西勢兩爿个海墘，因為地形較無平，大部分攏是蠔坪，海土軟擱濟，海砂亦較粗；南勢佮東勢兩爿个海墘著無仝囉！因為無蠔坪，無海土，海墘攏是白蒼蒼、幼微微个砂，清氣擱好佚佗。",
          "Kim1-mng5 su3-ping5-pinn1-a1 long2 si7 hai2, m7-koh pak4-si3 kah4 sai1-si3 nng7-ping5 e5 hai2-kinn5, in1-ui7 te7-hing5 kah4 bo5 pinn5, tua7-poo7-hun7 long2 si7 oo5-phiann5, hai2-thoo2 nng2 koh4 tsue7, hai2-sua1 a7 khah4 tshoo1; lam5-si3 kah4 tang1-si3 nng7 ping5 e5 hai2-kinn5 tioh8 bo5-sang5 lo3! in1-ui7 bo5 oo5-phiann5, bo5 hai2-thoo2, hai2-kinn5 long2 si7 peh8-tshang1-tshang1, iu3-bi1-bi1 e5 sua1, tshing1-khi3 koh4 ho2 tshit4-tho5."
        ],
        [
          "若是禮拜日，咱會使招三幾個仔同學抑是好朋友，逗陣來去海墘佚佗，親像后湖、昔果山、徙頭、料羅、溪邊、田浦這幾個所在，攏有真正好佚佗个海墘。有時會當若佚佗若抾螺仔、挖砂蛻，抾各種花樣个螺仔殼，安爾嘛是一項真好个課外活動。",
          "Na7 si7 le2-pai3-jit8, lan2 e7-sai2 tsio1 sann1 kui2-e5-a2 tang5-oh8 ah4 si7 ho2-ping5-iu2, tau7-tin7 lai5-khu3 hai2-kinn5 tshit4-tho5, tshin1-tshiunn7 au7-oo5, sik4-ko2-suann1, sua2-thau5, liau7-lo5, khue1-pinn1, tshan5-phoo2 tsi2 kui2-e5 soo2-tsai7, long2 u7 tsin1-tsiann3 ho2 tshit4-tho5 e5 hai2-kinn5. u7-si5 e7-tang3 na2 tshit4-tho5 na2 khioh4 le5-a2, ui1 sua1-sueh4, khioh4 kok4-tsiong2 hue1-iunn7 e5 le5-a2-khak4, an2-ni1 ma7 si7 tsit8 hang7 tsin1 ho2 e5 kho3-gua7 uah8-tang7."
        ],
        [
          "遮爾好个海砂，遮爾清氣个砂灘，有遮爾好个所在[人+通]佚佗，是咱逐家个福氣，若是曉得好好仔疼惜，好好仔愛護，呣免偌久，著會破壞了了，汝講，咱是呣是著好好仔疼惜則著啊？",
          "Tsia1-ni1 ho2 e5 hai2-sua1, tsia1-ni1 tshing1-khi3 e5 sua1-thuann1, u7 tsia1-ni2 ho2 e5 soo2-tsai7 thang1 tshit4-tho5, si7 lan2 tak8-ke1 e5 hok4-khi3, na7 si7 bue7-hiau2 tit4 ho2-ho2-a2 thiann3-sioh4, ho2-ho2-a2 ai3-hoo7, m7 bian2 lua7 ku2, tioh8 e7 pho3-huai7 liau2-liau2, lu2 kong2, lan2 si7 m7 si7 tioh8 ho2-ho2-a2 thiann3-sioh4 tsiah4 tioh8 a2?"
        ]
      ],
      "篇名": "第七課 海墘遮爾媠"
    },
    {
      "段": [
        [
          "[人+元]个學堂是全金門第一大个小學，有四十幾班，一千外個學生，聽老師得講，全金門小學生个總數，[人+元]學堂窮欲佔一半。因為人數濟，若是欲集合个時陣，拄拄仔運動場則貯會落去。",
          "Guan2 e5 oh8-tng5 si7 tsuan5 kim1-mng5 te7-it4 tua7 e5 sio2-hak8, u7 si3-tsap8 kui2 pan1, tsit8-tshing1 gua7 e5 hak8-sing1, thiann1 lau7-su tit4 kong2, tsuan5 kim1-mng5 sio2-hak8-sing1 e5 tsong2-soo3, guan2 oh8-tng5 kiong5-beh4 tsiam3 tsit8-puann3. in1-ui7 lang5-soo3 tsue7, na7 si7 beh4 tsip8-hap8 e5 si5-tsun7, tu2-tu2-a2 un7-tong7-tiunn5 tsiah4 tue2 e7 loh8--khu3."
        ],
        [
          "學堂个倒手屏是浯江書院，書院内底有朱子祠佮一間講堂，是第三級古蹟；學堂个正手屏，是一條大車路，車路過去是金門高中。",
          "Oh8-tng5 e5 to3-tshiu2-pin5 si7 goo5-kang1 su-inn7, su-inn7 lai7-tue2 u7 tsu1-tsu2-tshu5 kah tsit8 kainn1 kang2-tng5, si7 te7-sann1 kip4 koo2-tsik4; oh8-tng5 e5 tsiann3-tshiu2-pin5, si7 tsit8 tiau5 tua7 tshia1-loo7, tshia1-loo7 ke3--khi3 si7 kim1-mng5 ko1-tiong1."
        ],
        [
          "學堂內有三棟連起來親像Ｈ形个普通教室，佇辦公廳後壁，猶有一棟活動中心，是落雨天上體育課佮舉辦各種比賽个所在，活動中心過去是運動埕，紅色个跑道，綠色个草疕，遠遠看過去，真正明顯。",
          "Oh8-tng5 lai7 u7 sann1 tong3 lian5--khi2-lai5 tshin1-tshiunn7 Ｈ hing5 e5 phoo2-thong1 kau3-sik4, ti7 pan7-kong1-thiann1 au7-piah4, iau2 u7 tsit8 tong3 uah8-tang7 tiong1-sim1, si7 loh8-hoo7-thinn1 siong7 the2-iok8 kho3 kah4 ku2-pan7 kok4-tsiong2 pi2-sai3 e5 soo2-tsai7, uah8-tang7 tiong1-sim1 ke3--khi3 si7 un7-tong7-tiann5, ang5-sik4 e5 phau2-to7, lik8-sik4 e5 tshau2-phi2, hng7-hng7 khuann3 ke3--khu3, tsin1-tsiann3 bing5-hian2."
        ],
        [
          "除了這幾棟大樓以外，猶有一棟全校第一懸个教室，著是科學教育館，內底有自然科教室、電腦教室、美勞教室、教具室、健康中心，徛佇即棟教室个窗仔口，外面个浯江書院、朱子祠佮運動埕，攏總看[人+甲]清清楚楚。",
          "Tu5-liau2 tsit4 kui2 tong3 tua7-lau5 i2-gua7, a2 u7 tsit8 tong3 tsuan5 hau7 te7-it4 kuainn5 e5 kau3-sik4, tioh8-si7 kho1-hak8 kau3-iok8-kuan2, lai7-tue2 u7 tsu7-lian5 kho1 kau3-sik4, tian7-nau2 kau3-sik4, bi2-lo5 kau3-sik4, kau3-khu7 sik4, kian7-khong1 tiong1-sim1, khia7 ti7 tsit4 tong3 kau3-sik4 e5 thang1-a2-khau2, gua7-bin7 e5 goo5-kang1 su-inn7, tsu1-tsu2-tshu5 kah4 un7-tong7-tiann5, long2-tsong2 khuann3 kah tshing1-tshing1-tsho2 tsho2."
        ]
      ],
      "篇名": "第八課[人+元]个學堂"
    },
    {
      "段": [
        [
          "（一）遊子吟  孟郊",
          "(it4) Iu5 tsu2 gim5  bing7 kau1"
        ],
        [
          "慈母手中線，遊子身上衣。",
          "Tsu5 bu2 tshiu2-tiong1 sian3，iu5 tsu2 sun1-siong7 i1。"
        ],
        [
          "臨行密密縫，意恐遲遲歸。",
          "Lim5 hing5 bit8-bit8 hong5，i3 khiong2 ti5-ti5 kui1。"
        ],
        [
          "誰言寸草心，報得三春暉。",
          "Sui5 gian5 tshun3-tsho2 sim1，po3 tik4 sam1 tshun1 hui1."
        ],
        [
          "（二）漁歌子  張志和",
          "(ji7) Gu5 ke1 tsu2  tiunn1 tsi3-ho5"
        ],
        [
          "西塞山前白鷺飛，",
          "Se1-sik4 san1 tsing5 pik8-loo7 hui1,"
        ],
        [
          "桃花流水鱖魚肥。",
          "Tho5-hua1 liu5-sui2 kui3-hu5 hui5."
        ],
        [
          "青箬笠，綠簑衣，",
          "Tshing1 liok8 lip8, liok8 so1-i1,"
        ],
        [
          "斜風細雨不須歸。",
          "Tshia5 hong1 se3-u2 put4-su1 kui1."
        ],
        [
          "（三）楓橋夜泊  張繼",
          "(sann1) hong1 kiau5 ia7 pok4  tiunn1 ke3"
        ],
        [
          "月落烏啼霜滿天，",
          "Guat8 lok8 oo1 the5 song1 bua2-thian1,"
        ],
        [
          "江楓漁火對愁眠。",
          "Kang1 hong1 gu5-ho2 tui3 tshiu5 mian5."
        ],
        [
          "姑蘇城外寒山寺，",
          "Koo1-soo1 sing5-gue7 han5-san1-si7,"
        ],
        [
          "夜半鐘聲到客船。",
          "Ia7 puann3 tsiong1 sing1 to3 khik4 suan5."
        ]
      ],
      "篇名": "第九課 古詩三首"
    },
    {
      "段": [
        [
          "有水頭富、無水頭厝，門口埕，",
          "U7 tsui2-thau5 pu3, bo5 tsui2-thau5 tshu3, mng5-khau2-tiann5,"
        ],
        [
          "護龍，酉堂，番仔樓，遐爾仔紅，",
          "Hoo7-ling5, iu2-tng5, huan1-a1-lau5, hia1-ni1-a1 ang5,"
        ],
        [
          "雙落，紅毛灰，迄暫，四屏邊仔，",
          "Sang1-loh8, ang5-boo5-he1, hit4-tsiam7, si3-pin5-pinn1-a1,"
        ],
        [
          "無尾熊，頭前，金金看，水淹，",
          "Bo5-be2-him5, thau5-tsing5, kim1-kim1-khuann3, tsui2-im1,"
        ],
        [
          "水洘，拄好，童乩鼓，鑼鼓陣，",
          "Tsui2-kho2, tu2-ho2, tang5-ki1 koo2, lo5-koo2 tin7,"
        ],
        [
          "景緻，做醮，微微仔，請人客，",
          "King2-ti3, tsue3-tsio3, bi1-bi1-a1, tshiann2-lang5-kheh4,"
        ],
        [
          "溢來溢去，探頭，齣頭，出社，",
          "Ik4 lai5 ik4 khu3, tham3-thau5, tshut4-thau5, tshut4-sia7,"
        ],
        [
          "呣別路，扛攆，[毛^火]路，烏暗眩，",
          "M7 pat loo7, kng1 lian3, tshua7-loo7, oo1-am3-hin5,"
        ],
        [
          "頭眩目暗，憂頭結面，大面鏡，",
          "Thau5-hin5-bak8-am3, iu1-thau5-kat4-bin7, tua7 bin7 kiann3,"
        ],
        [
          "勼勼狹狹，絪絪踅，頭殼攲攲，",
          "Kiu1-kiu1-khueh8-khueh8, inn1-inn1-seh8, thau5-khak4 khi1-khi1,"
        ],
        [
          "踅圓箍，蟑蜍，透瞑，密密縫，",
          "Seh8 inn5-khoo1, tsiunn1-tsu5, thau3-mi5, bit8-bit8-hong5,"
        ],
        [
          "觸著，拄則，無影無迹，骹跡，",
          "Tak4 tioh8, tu2-tsiah4, bo5-iann2-bo5-tsiah4, kha1-liah4,"
        ],
        [
          "未曾學行先欲學飛，空喙哺舌，",
          "Be7-tsing5 oh8-kiann5 sian1 beh4 oh8 pe1, khang1-tshui3-poo7-tsih8,"
        ],
        [
          "傷久，蠔坪，幼微微，抾螺仔，",
          "Siunn ku2, oo5-phiann5, iu3-bi1-bi1, khioh4 le5-a2,"
        ],
        [
          "深井，慈母，青箬笠，綠簑衣，",
          "Tshim1-tsinn2, tsu5 bu2, tshing1 liok8 lip8, liok8 so1-i1"
        ],
        [
          "呣免偌久，貯會落去，",
          "M7 bian2 lua7 ku2, te2 e7 loh8--khi3,"
        ]
      ],
      "篇名": "第十課 我會曉講（一）"
    },
    {
      "段": [
        [
          "咱金門个古厝，厝頂正中央第一懸个所在，有一條中脊，即條中脊有兩種無仝个形式，一種叫做圓脊，另外一種叫做翹脊。",
          "Lan2 kim1-mng5 e5 koo2 tshu3, tshu3-ting2 tsiann3-tiong1-ng1 te7-it4 kuainn5 e5 soo2-tsai7, u7 tsit8 tiau5 tiong1-tsit4, tsit4 tiau5 tiong1-tsit4 u7 nng7 tsiong2 bo5-sang5 e5 hing5-sik4, tsit8 tsiong2 kio3-tsue3 uan5-tsit4 , ling7-gua7 tsit8 tsiong2 kio3-tsue3 tshio3-tsit4 ."
        ],
        [
          "圓脊是平个，兩屏脊頭攏是彎彎个圓形，親像馬胛脊仝款，所以亦叫做馬背脊；翹脊有一點啊彎度，兩屏脊頭翹[人+甲]懸懸，脊頭有兩支分叉，親像燕仔个兩條尾，所以亦叫做燕尾脊。",
          "Uan5-tsit4 si7 pinn5 e5 , nng7-ping5 tsit4-thau5 long2 si7 uan1-uan1 e5 inn5-hing5, tshin1-tshiunn7 be2 kah4-tsiah4 sang5-khuan2, soo2-i2 a7 kio3-tsue3 ma2-pue7-tsit4 ; tshio3-tsit4 u7 tsit8-tiam2-a2 uan1-too7, nng7-ping5 tsit4-thau5 khiau3 kah kuainn5 kuainn5, tsit4-thau5 u7 nng7 ki1 hun1-tshe1, tshin1-tshiunn7 inn3-a2 e5 nng7 tiau5 be2, soo2-i2 a7 kio3-tsue3 ian3-be2-tsit4 ."
        ],
        [
          "翹脊个兩頭有一個尖眯眯个物件，一般人叫做厝角頭，因為伊个形狀親像烏燕仔个兩條尾，亦有人將伊叫做燕仔尾，即個燕仔尾是咱金門傳統民居个特色。",
          "Tshio2-tsit4 e5 nng7-thau5 u7 tsit8 e5 tsiam1-bui1-bui1 e5 mngh8-kiann7, it4-puann1-lang5 kio3-tsue3 tshu3-kak4-thau5 , in1-ui7 i1 e5 hing5-tsong7 tshin1-tshiunn7 oo1- inn3-a2 e5 nng7 tiau5 be2, a7 u7 lang5 tsiong1 i1 kio3-tsue3 inn3-a2-be2 , tsit4 e5 inn3-a2-be2 si7 lan2 kim1-mng5 thuan5-thong2 bin5-ku1 e5 tik8-sik4."
        ],
        [
          "呣管是圓脊亦是翹脊，佇兩屏脊頭下底，往往有一幅正媠个圖案，咱叫做脊墜，即個脊墜呣若是一項裝飾，同時亦有避邪个路用。咱金門个古厝，實在是一項真值得保護个文化資產。",
          "M7-kuan2 si7 uan5-tsit4 a2 si7 tshio3-tsit4, ti7 nng7-ping5 tsit4-thau5 e7-tue2, ong2-ong2 u7 tsit8 pak4 tsiann3 sui2 e5 too5-an3, lan2 kio3-tsue3 tsit4-tui7, tsit4 e5 tsit4-tui7 m7-na7 si7 tsit8 hang7 tsong1-sik4, tong5-si5 a7 u7 pi7-sia5 e5 loo7-ing7. lan2 kim1-mng5 e5 koo2 tshu3, sit8-tsai7 si7 tsit8 hang7 tsin1 tat8-tit4 po2-hoo7 e5 bun5-hua3 tsu1-san2."
        ]
      ],
      "篇名": "第十一課 金門厝个中脊"
    },
    {
      "段": [
        [
          "古早時个人起厝，材料用上濟个是土佮水，所以得起厝个師傅，咱叫伊是土水師。",
          "Koo2-tsa2-si5 e5 lang5 khi2-tshu3, tsai5-liau7 ing7 siong7 tsue7 e5 si7 thoo5 kah4 tsui2, soo2-i2 tit4 khi2-tshu3 e5 sai1-hu7, lan2 kio3 i1 si7 thoo5-tsui2-sai ."
        ],
        [
          "早時，有錢个人起厝，買石、買磚來疊牆壁；無錢个人，著用水抄土來舂土牆，土壁外口擱加抹一層灰，若安爾落雨个時陣，土壁則予水[水^石]否，當也真久亦溶去。",
          "Tsa2-si5, u7-tsinn5 e5 lang5 khi2-tshu3, bue2 tsioh8, bue2 tsng1 lai5 tiap8 tshiunn5-piah4; bo5-tsinn5 e5 lang5, tioh8 iong7 tsui2 tshiau1 thoo2 lai5 tsing1 thoo5 tshiunn5, thoo2 piah4 gua7-khau2 kok4-ka1 buah4 tsit8 tsan5 he1, na7 an2-ni1 loh8-hoo7 e5 si5-tsun7, thoo2 piah4 tsiah4 bue7 hoo7 tsui2 tshiang5 phau, tong2 e7 tsin1 ku2 a7 bue7 iunn5--khu3."
        ],
        [
          "有个人先用土來印土埆，等土埆曝焦了後，則一塊一塊疊予懸，變成一片牆，號做土埆牆，疊好則抹灰，若安爾生，著是一片堅固个牆壁，汝講早時个人起厝是呣是真艱苦？",
          "U7 e5 lang5 sian1 ing7 thoo5 lai5 in3 thoo5-kak4, tan2 thoo5-kak4 phak8 ta1 liau2-au7, tsiah4 tsit8 te3 tsit8 te3 thiap8 hoo7 kuainn5, pian3-sing5 tsit8 phinn3 tshiunn5, ho7-tsue3 thoo5-kak4-tshiunn5 , tiap8-ho2 tsiah4 buah4 he1, na7 an2-ni1-sinn1, tioh8-si7 tsit8 phinn3 kian1-koo3 e5 tshiunn5-piah4, lu2 kong2 tsa2-si5 e5 lang5 khi2-tshu3 si7 m7 si7 tsin1 kan1-khoo2?"
        ],
        [
          "這幾年來，建築材料大大改進啦，一般人起厝攏用紅毛灰，呣若省工擱省錢，工程進度嘛真緊，呣免幾月日，一間厝著起好起來啊！",
          "Tsit4 kui2 ni5 lai5, kian3-tiok8 tsai5-liau7 tua7-tua7 kai2-tsin3 lah, it4-puann1-lang5 khi2-tshu3 long2 ing7 ang5-boo5-he1, m7-na7 sing2-kang1 koh4 sing2-tsinn5, kang1-ting5 tsin3-too7 ma7 tsin1 kin2, m7 bian2 kui2 geh8-jit8, tsit8 kainn1 tshu3 tioh8 khi2-ho2--khi2-lai5 a2!"
        ]
      ],
      "篇名": "第十二課 起厝"
    },
    {
      "段": [
        [
          "春天一下到，天氣著一日一日熱起來啦，落了幾陣仔大雨，清明著欲到啊！",
          "Tshun1-thinn1 tsit8-e7 kau3, thinn1-khi3 tioh8 tsit8 jit8 tsit8 jit8 liat8--khi2-lai5 lah, loh8 liau2 kui2-tsun7-a1 tua7 hoo7, tshinn1-mia5 tioh8 beh4 kau3 a2!"
        ],
        [
          "一年中間，咱中國人第一重視个節日有三個，清明是其中之一，清明日主要个大志著是欲去上墓，上墓亦叫做掃墓，所以，清明日亦叫做民族掃墓節。各機關佮學堂，格格放假一日，著是欲方便逐家去父母、公嬤，抑是祖先个墓頭前上墓。",
          "Tsit8 ni5 tiong1-kan1, lan2 tiong1-kok4-lang5 te7-it4 tiong7-si7 e5 tsiat4-jit8 u7 sann1 e5, tshinn-mia5 si7 ki5-tiong1 tsi1 it4, tshinn1-mia5 jit8 tsu2-iau3 e5 tai7-tsi3 tioh8-si7 beh4 khu3 tshiunn7-boo7, tshiunn7-boo7 a7 kio3-tsue3 sau3-boo7, soo2-i2, tshinn1-mia5 jit8 a7 kio3-tsue3 bin5-tsok8-sau3-boo7-tsiat4 . kok4 ki1-kuan1 kah4 oh8-tng5, keh4-keh4 pang3-ke3 tsit8 jit8, tioh8-si7 beh4 hong1-pian7 tak8-ke1 khu3 pe7-bu2, kong1-ma2, ah4 si7 tsoo2-sian1 e5 boo7 thau5-tsing5 tshiunn7-boo7."
        ],
        [
          "早時个墓是用土作起來个，時間一下久，墓土愈來愈少，上墓著是佇墓面頂加淡薄仔土，則予墓愈來愈平，安爾呣則叫做上墓。",
          "Tsa2-si5 e5 boo7 si7 ing7 thoo5 tso3--khi2-lai5 e5 , si5-kan1 tsit8-e7 ku2, boo7-thoo5 lu2 lai5 lu2 tsio2, tshiunn7-boo7 tioh8-si7 ti7 boo7 bin7-ting2 ka1 tam7-poh8-a1 thoo2, tsiah4 bue7 hoo7 boo7 lu2 lai5 lu2 pinn5, an2-ni1 m7-tsiah4 kio3-tsue3 tshiunn7-boo7."
        ],
        [
          "近來攏改用紅毛灰抑是石頭做墓，呣免擱上墓啦！清明个時陣，只要將墓个四週圍掃清氣著好啊，安爾則叫做掃墓。",
          "Kun7-lai5 long2 kai2 ing7 ang5-boo5-he1 ah4 si7 tsioh8-thau5 tsue3-bong7, m7 bian2 koh4 tshiunn7-boo7 lah! Tshinn1-mia5 e5 si5-tsun7, tsi2-iau3 tsiong3 bong7 e5 si3-tsiu1-ui5 sau3 tshing1-khi3 tioh8 ho2 a2, an2-ni1 tsiah4 kio3-tsue3 sau3-boo7."
        ],
        [
          "咱中國人自古以來著非常重視孝道，亦講究慎終追遠个觀念，掃墓个目的著是欲提醒咱，呣[人+通]記得父母、公嬤，抑是祖先對咱个恩情則著。",
          "Lan2 tiong1-kok4-lang5 tsu7-koo2 i2-lai5 tioh8 hui1-siong5 tiong7-si7 hau3-to7, a7 kang2-kiu3 sin7-tsiong1-tui1-uan2 e5 kuan1-liam7, sau3-boo7 e5 bok8-tik4 tioh8-si7 beh4 the5-tshinn2 lan2, m7-thang1 bue7-ki3-tit4 pe7-bu2, kong1-ma2, ah4 si7 tsoo2-sian1 tui3 lan2 e5 un1-tsing5 tsiah4 tioh8."
        ]
      ],
      "篇名": "第十三課 清明掃墓"
    },
    {
      "段": [
        [
          "三月二三正緊擱再欲到啦，聽安公講，今年个媽祖生，會比往年較鬧熱，因為即擺全金門十間媽祖廟，欲聯合舉辦一個湄洲媽祖巡安金門个活動。由全金門个媽祖廟，聯合組織一個團體，坐船去湄洲个祖廟，請一仙媽祖來咱金門遊境巡安，等全部活動結束了後，則護送媽祖倒去湄洲。",
          "Sann1-geh8 ji7-sann tsiann3 kin2 koh4 tsai3 beh kau3 lah, thiann1 an2-kong1 kong2, kin1-ni5 e5 ma2-tsoo2-sinn1, e7 pi2 ong2-ni5 khah4 lau7-liat8, in1-ui7 tsit4 pai2 tsuan5 kim1-mng5 tsap8 kainn1 ma2-tsoo2-bio7, beh4 lian5-hap8 ku2-pan7 tsit8 e5 bi5-tsiu1 ma2-tsoo2 sun5-an1 kim1-mng5 e5 uah8-tang7. iu5 tsuan5 kim1-mng5 e5 ma2-tsoo2-bio7, lian5-hap8 tsoo1-tsit4 tsit8 e5 thuan5-the2, tse7-tsun5 khu3 bi5-tsiu1 e5 tsoo2-bio7, tshiann2 tsit8 sian1 ma2-tsoo2 lai5 lan2 kim1-mng5 iu5-king2 sun5-an1, tan2 tsuan5-poo7 uah8-tang7 kiat4-sok4 liau2-au7, tsiah4 hoo7-sang3 ma2-tsoo2 to3 khu3 bi5-tsiu1."
        ],
        [
          "迎媽祖迄日我亦參加，我佮幾個同學負責扑鑼鼓。[人+元]先迎[人+元]宮內迄仙媽祖去料羅碼頭，迎接坐船來个湄洲媽，然後，這十幾仙媽祖全部上車，作一下踅金門島。連紲有四日个時間，媽祖攏佇咱金門得遊境，安公講安爾叫作巡安，巡安个意思著是祈求媽祖會當保庇咱金門順利平安。",
          "Ngia5 ma2-tsoo2 hit4 jit8 gua2 a7 tsham1-ka1, gua2 kah4 kui2 e5 tang5-oh8 hu7-tsik4 phah4 lo5-koo2. guan2 sian1 ngia5 guan2 king1-lai7 hit4 sian1 ma2-tsoo2 khu3 liau7-lo5 be2-thau5, ging5-tsiap4 tse7-tsun5 lai5 e5 bi5-tsiu-ma2 , lian5-au7, tsi2 tsap8 kui2 sian1 ma2-tsoo2 tsuan5-poo7 tsiunn7-tshia1, tsue3 tsit8-e7 seh8 kim1-mng5 to2. lian5-sua3 u7 si3 jit8 e5 si5-kan1, ma2-tsoo2 long2 ti7 lan2 kim1-mng5 tit4 iu5-king2, an2-kong1 kong2 an2-ni1 kio3-tsue3 sun5-an1 , sun5-an1 e5 i3-su3 tioh8-si7 ki5-kiu5 ma2-tsoo2 e7-tang3 po2-pi3 lan2 kim1-mng5 sun7-li7 ping5-an1."
        ],
        [
          "最後一日是送湄洲媽回鑾个日子，又擱是全金門各廟个媽祖，去料羅碼頭歡送湄洲媽倒去湄洲，規個活動則算是結束啊！",
          "Tsue3-au7 tsit8 jit8 si7 sang3 bi5-tsiu-ma2 hue5-luan5 e5 jit8-tsi2, iu7-koh4 si7 tsuan5 kim1-mng5 kok4 bio7  e5 ma2-tsoo2, khu3 liau7-lo5 be2-thau5 huan1-sang3 bi5-tsiu-ma2 to3 khu3 bi5-tsiu1, kui1-e5 uah8-tang7 tsiah4 sng3 si7 kiat4-sok4 a2!"
        ],
        [
          "即擺湄洲媽祖巡安金門活動，規金門連紲鬧熱幾落日，活動結束了後，我嘛趕緊去查課外書，亦上電腦網路去查資料，了解正濟佮媽祖林默娘有關个故事。",
          "Tsit4 pai2 bi5-tsiu1 ma2-tsoo2 sun5-an1 kim1-mng5 uah8-tang7, kui1 kim1-mng5 lian5-sua3 lau7-liat8 kui2-loh8 jit8, uah8-tang7 kiat4-sok4 liau2-au7, gua2 ma7 kuann2-kin2 khu3 tsha5 kho3-gua7 tsu1, a7 siong7 tian7-nau2 bang7-loo7 khu3 tsha5 tsu1-liau7, liau2-kai2 tsiann5-tsue7 kah4 ma2-tsoo2 lim5 bik8-niu5 iu2-kuan1 e5 koo3-su7."
        ]
      ],
      "篇名": "第十四課 迎媽祖"
    },
    {
      "段": [
        [
          "五月十一日，校長帶隊[毛^火][人+元]學堂个跳鼓陣，搭船去廈門參加兩岸少年兒童舞蹈大聯歡活動，[人+元]寢到和平碼頭，著予人接去碼頭對面个鼓浪嶼，徛佇飯店內底。",
          "Goo7-geh8 tsap8-it4-jit8, hau7-tiunn2 tua3-tui7 tshua7 guan2 oh8-tng5 e5 thiau3-koo2 tin7, tah4 tsun5 khu3 e7-mng5 tsham1-ka1 liong2-huann7 siau3-lian5 ji5-tong5 bu2-to7 tua7 lian5-huan1 uah8-tang7, guan2 tshim2 kau3 ho5-ping5 be2-thau5, tioh8 hoo7 lang5 tsiap4 khu3 be2-thau5 tui3-bin7 e5 koo2-long7-su7, khia7 ti7 png7-tiam3 lai7-tue2."
        ],
        [
          "即擺活動真濟人參加，有內蒙古來个，有新疆伊犁來个，猶有一隊是吉林來个細漢囝仔，逐個人攏則三歲爾爾，是朝鮮族个小朋友，足得人疼个。",
          "Tsit4 pai2 uah8-tang7 tsin1 tsue7 lang5 tsham1-ka1, u7 lai7-bong5-koo2 lai5 e5 , u7 sin1-kiong1 i1-le5 lai5 e5 , a2 u7 tsit8 tui7 si7 kiat4-lim5 lai5 e5 sue3-han3 gin2-a2, in1 tak8-e5 lang5 long2 tsiah4 sann1 he3 nia5-nia5, si7 tiau5-sian2-tsok8 e5 sio2-ping5-iu2, tsiok4 tit4-lang5-thiann3 e5 ."
        ],
        [
          "參加即擺活動，呣若有[人+通]表演，猶會當免費遊鼓浪嶼。鼓浪嶼是一個無工廠、無汽油車、環境保護工作做[人+甲]真徹底个小島，海墘有一仙鄭成功个石像、有鋼琴博物館、有菽庄花園、猶有比咱金門擱較清氣个海濱浴場，即陣天氣無真熱，無偌濟人得泅水。",
          "Tsham1-ka1 tsit4 pai2 uah8-tang7, m7-na7 u7 thang1 piau2-ian2, a2 e7-tang3 bian2-hui3 iu5 koo2-long7-su7. koo2-long7-su7 si7 tsit8 e5 bo5 kang1-tshiunn2, bo5 khi3-iu5-tshia1, khuan5-king2 po2-hoo7 kang1-tsok4 tsue3 kah tsin1 thiat4-tue2 e5 sio2-to2, hai2-kinn5 u7 tsit8 sian1 tinn7 sing5-kong1 e5 tsioh8-siong7, u7 kng3-khim5 phok4-but8-kuan2, u7 siok4-tsng1 hue1-hng5, a2 u7 pi2 lan2 kim1-mng5 koh4-khah4 tshing1-khi3 e5 hai2-pin1 ik8-tiunn5, tsit4-tsun7 thinn1-khi3 bo5 tsin1 luah8, bo5 jua7 tsue7 lang5 tit4 siu5-tsui2."
        ],
        [
          "鼓浪嶼个番仔樓比咱金門較濟，一間一間攏真正大間，一條一條彎來彎去个巷仔，予人親像得踅迷宮个，定定會揣無路。日光岩是全鼓浪嶼第一懸个地點，踮面頂用窵鏡會當看著小金門。",
          "Koo2-long7-su7 e5 huan1-a1-lau5 pi2 lan2 kim1-mng5 khah4 tsue7, tsit8 kainn1 tsit8 kainn1 long2 tsin1-tsiann3 tua7 kainn1, tsit8 tiau5 tsit8 tiau5 uan lai5 uan khu3 e5 hang7-a2, hoo7 lang5 tshin1-tshiunn7 tit4 seh8 be5-kiong1 e5 , tiann7-tiann7 e7 tshe7 bo5 loo7. jit8-kong1-giam5 si7 tsuan5 koo2-long7-su7 te7-it4 kuainn5 e5 te7-tiam2, tiam3 bin7-ting2 ing7 tiau3-kiann3 e7-tang3 khuann3 tioh8 sio2-kim1-mng5."
        ],
        [
          "[人+元]蹛鼓浪嶼徛五日，則坐船倒來金門。",
          "Guan2 tua3 koo2-long7-su7 khia7 goo7 jit8, tsiah4 tse7-tsun5 to3 lai5 kim1-mng5."
        ]
      ],
      "篇名": "第十五課 遊鼓浪嶼"
    },
    {
      "段": [
        [
          "五月即暫，安薯、蘆黍佮土豆還擱細仔欉，玉米猶未熟，所有个作物，則開始沓沓得大欉爾爾，滿山遍野，規片攏是綠色个。呣過佇即暫，汝會當看著田園內底，有規大片黃色个植物，遐是啥物貨呢？遐著是油菜開花啊！",
          "Goo7-geh8 tsit4-tsiam7, an1-tsu5, loo5-sue2 kah4 thoo5-tau7 a2-koh4 sue3-a1 tsang5, giok8-bi2 a2-be7 sik8, soo2-u7 e5 tsok4-but8, tsiah4 khai-si2 tauh8-tauh8 tit4 tua7-tsang5 nia7-nia7, bua2-suann1 pian3-ia2, kui1-phiann2 long2 si7 lik8-sik4 e5. m7-koh ti7 tsit4-tsiam7, lu2 e7-tang3 khuann3 tioh8 tshan5-hng5 lai7-tue2, u7 kui1 tua7 phian3 ng5-sik4 e5 tit8-but8, hia1 si7 siann2-mih8 he3 leh? hia1 tioh8-si7 iu5-tshai3 khui1-hue1 a2!"
        ],
        [
          "規大片黃色个油菜花，將規片个田園，布置仔若一個黃色个世界，迄種景緻有夠媠个，親像一塊黃色个地毯，鋪佇一大片草地面頂仝款。人講紅花配綠葉上媠，若親像即款金黃花來配綠葉，看起來嘛是一個正媠个世界，汝講即款个景緻敢呣是真特別？",
          "Kui1 tua7 phian3 ng5-sik4 e5 iu5-tshai3-hue1, tsiong1 kui1-phiann2 e5 tshan5-hng5, poo3-ti3 a1 na2 tsit8 e5 ng5-sik4 e5 se3-kai3, hit4 tsiong2 king2-ti3 u7-kau3 sui2 e5 , tshin1-tshiunn7 tsit8 te3 ng5-sik4 e5 te7-than2, phoo1 ti7 tsit8 tua7 phinn3 tshau2-tue7 bin7-ting2 sang5-khuan2. lang5 kong2 ang5 hue1 phue3 lik8 hioh8 siong7 sui2, na2 tshin1-tshiunn7 tsit4 khuan2 kim1-ng5 hue1 lai5 phue3 lik8 hioh8, khuann3--khi2-lai5 ma7 si7 tsit8 e5 tsiann3 sui2 e5 se3-kai3, lu2 kong2 tsit4 khuan2 e5 king2-ti3 kam2 m7 si7 tsin1 tik8-piat8?"
        ],
        [
          "別人種油菜，是用油菜花籽來作菜籽油，呣過咱金門種油菜，呣是為著欲作油，是佇油菜開花了後，連花帶葉全部佮佮落土，安爾後擺種作个時陣，著會當省壅一遍肥啊！",
          "Pat8-lang5 tsiong2 iu5-tshai3, si7 ing7 iu5-tshai3 hue1 tsi2 lai5 tsoh4 tshai3-tsi2 iu5, m7-koh lan2 kim1-mng5 tsing3 iu5-tshai3, m7 si7 ui7 tioh8 beh4 tsoh4 iu5, si7 ti7 iu5-tshai3 khui1-hue liau2-au7, lian5 hue1 tua3 hioh8 tsuan5-poo7 kap4-kap4 lok8-thoo5, an2-ni1 au7-pai2 tsing3-tsoh4 e5 si5-tsun7, tioh8 e7-tang3 sing2 ing3 tsit8 pian3 pui5 a2!"
        ]
      ],
      "篇名": "第十六課 油菜開花"
    },
    {
      "段": [
        [
          "邱良功母節孝坊，真濟人叫伊是貞節牌坊，即座牌坊是邱良功為著紀念老母，向皇帝請聖旨來起个。",
          "Khu1 liong5-kong1 bu2-tsiat4 hau3-hng1 , tsin1 tsue7 lang5 kio3 i1 si7 tsing1-tsiat4-pai5-hng1 , tsit4 tso7 pai5-hng1 si7 khu1 liong5-kong1 ui7 tioh8 ki3-liam7 in1 lau7-bu2, hiong3 hong5-te3 tshing2 sing3-tsi2 lai5 khi2 e5 ."
        ],
        [
          "邱良功出世三十五日，老爸著死啊，老母猶未三十歲，伊著辛辛苦苦將邱良功佮兄成養大漢，佇邱良功二十八歲迄年，老母亦過身啊！",
          "Khu1 liong5-kong1 tshut4-si3 sann1-tsap8-goo7 jit8, in1 lau7-pe7 tioh8 si2 a2, lau7-bu2 a2-be7 sann1-tsap8 he3, i1 tioh8 sin1-sin1-khoo2-khoo2 tsiong1 khu1 liong5-kong1 kah4 in1 hiann1 tshiann5-iunn2 tua7-han3, ti7 khu1 liong5-kong1 li7-tsap8-pueh4 he3 hit4 ni5, in1 lau7-bu2 a2 ke3-sin1 a2!"
        ],
        [
          "大漢了後，邱良功從軍報國，一擺一擺建立大功，伊第一大个功勞，著是平定海賊蔡牽迄擺戰役。佇伊擔任浙江水陸提督迄年，伊向皇帝申請表揚伊个老母，得著皇帝个允准，誥贈邱母為一品太夫人，而且建牌坊，表彰邱母一生守節撫孤教子个功勞。",
          "Tua7-han3 liau2-au7, khu1 liong5-kong1 tsiong5-kun1 po3-kok4, tsit8 pai2 tsit8 pai2 kian3-lip8 tai7-kong1, i1 te7-it4 tua7 e5 kong1-lo5, tioh8-si7 ping5-ting7 hai2-tshat8 tshua3 khian1 hit4 pai2 tsian3-ik8. ti7 i1 tam1-lim7 tsik4-kang1 tsui2-liok8 the5-tok4 hit4 ni5, i1 hiong3 hong5-te3 sin1-tshing2 piau2-iong5 i1 e5 lau7-bu2, tit4 tioh8 hong5-te3 e5 un2-tsun2, ko3 tsing1 khu1-bu2 ui7 it4-phin2 thai3-hu1-lin5, li5-tshiann2 kian3 pai5-hng1, piau2-tsiong1 khu-bu2 it4-sing1 siu2-tsiat4 hu2-koo1 kau3-tsu2 e5 kong1-lo5."
        ],
        [
          "即座牌坊是一座四柱三間三層个石牌坊，懸三丈外，主要石材是泉州白石，第二層佮第三層，攏是用青草石雕刻各種動物、圖像，逐仙攏若真个仝款。",
          "Tsit4 tso7 pai5-hng1 si7 chit8 tso7 si3 thiau7 sann1 kainn1 sann tsan3 e5 tsioh8 pai5-hong1, kuainn5 sann1 tng7-gua7, tsu2-iau3 tsioh8-tsai5 si7 tsuan5-tsiu1 peh8-tsioh8, te7-li7 tsan5 kah4 te7-sann1 tsan5, long2 si7 ing7 tshinn-tshau2-tsioh8 tiau1-khik4 kok4-tsiong2 tong7-but8, too5-siong7, tak8 sian1 long2 na2 tsin1 e5 sang5-khuan2."
        ],
        [
          "即座牌坊已經有將近兩百年个歷史，是目前全臺灣摻金門地區上媠个牌坊，所以列入第一級古蹟。",
          "Tsit4 tso7 pai5-hng1 i2-king1 u7 tsiong1-kun7 nng7-pah4 ni5 e5 lik8-su2, si7 bok8-tsian5 tsuan5 tai5-uan5 tsham1 kim1-mng5 te7-khu1 siong7 sui2 e5 pai5-hng1, soo2-i2 liat8 lip8 te7-it4 kip4 koo2-tsik4."
        ]
      ],
      "篇名": "第十七課 參觀古牌坊"
    },
    {
      "段": [
        [
          "中脊，圓脊，翹脊，尖眯眯，",
          "Tiong1-tsit4, uan5-tsit4, tshio3-tsit4, tsiam1-bui1-bui1,"
        ],
        [
          "厝角頭，牌坊，聖旨，脊墜，",
          "Tshu3-kak4-thau5, pai5-hng1, sing3-tsi2, tsit4-tui7,"
        ],
        [
          "提督，允准，起厝，紅毛灰，",
          "The5-tok4, un2-tsun2, khi2-tshu3, ang5-boo5-he1,"
        ],
        [
          "師傅，土埆，清明，淡薄仔，",
          "Sai1-hu7, thoo5-kak4, tshinn1-mia5, tam7-poh8-a1,"
        ],
        [
          "予水[水^石]否，上墓，湄洲媽祖，",
          "Hoo7 tsui2 tshiang5 phainn2, tshiunn7-boo7, bi5-tsiu1 ma2-tsoo2,"
        ],
        [
          "遊境，回鑾，連紲，鼓浪嶼，",
          "Iu5-king2, hue5-luan5, lian5-sua3, koo2-long7-su7,"
        ],
        [
          "幾落日，泅水，徹底，植物，",
          "Kui2-loh8 jit8, siu5-tsui2, thiat4-tue2, tit8-but8,"
        ],
        [
          "日光岩，海濱浴場，細仔欉，",
          "Jit8-kong-giam5, hai2-pin1 ik8-tiunn5, sue3-a1 tsang5,"
        ],
        [
          "滿山遍野，慎終追遠，保庇，",
          "Bua2-suann pian3-ia2, sin7-tsiong1-tui1-uan2, po2-pi3,"
        ],
        [
          "戰役，表彰，曝焦，菜籽油，",
          "Tsian3-ik8, piau2-tsiong1, phak8 ta1, tshai3-tsi2 iu5,"
        ],
        [
          "艱苦，呣若，過身，敢呣是，",
          "Kan1-khoo2, m7-na7, ke3-sin1, kam2 m7 si7,"
        ],
        [
          "呣別路，扛攆，[毛^火]路，烏暗眩，",
          "M7 pat loo7, kng1 lian3, tshua7-loo7, oo1-am3-hin5,"
        ],
        [
          "頭眩目暗，憂頭結面，勼勼狹狹，",
          "Thau5-hin5-bak8-am3, iu1-thau5-kat4-bin7, kiu1-kiu1-khueh8-khueh8,"
        ],
        [
          "絪絪踅，頭殼攲攲，遊藝表演，",
          "Inn1-inn1-seh8, thau5-khak4 khi1-khi1, iu5-ge7 piau2-ian2,"
        ],
        [
          "疊牆壁溶去。",
          "Tiap8 tshiunn5-piah4 bue7 iunn5--khu3."
        ]
      ],
      "篇名": "第十八課 我會曉講（二）"
    }
  ]
}
