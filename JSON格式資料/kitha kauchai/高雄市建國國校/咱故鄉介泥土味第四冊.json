{
  "出版年": "2003",
  "出版者": "高雄市建國國民小學",
  "年級別": "四年級",
  "文類": "其他教材",
  "書名": "咱故鄉个泥土味第四冊",
  "書寫系統": "漢字",
  "資料": [
    {
      "段": [
        [
          "秋天好心情 野外好光景",
          "Tshiu1-thinn1 ho2 sim1-tsing5 ia2-gua7 ho2 kong1-king2"
        ],
        [
          "相招扑矸轆 一人徛一爿",
          "Sio1-tsio1 phah4 kan1-lok8 tsit8 lang5 khia7 tsit8 ping5"
        ],
        [
          "汝用樟仔真[敖^力]走",
          "Li2 iong7 tsiunn-a2 tsin1 gau5 tsau2"
        ],
        [
          "伊用姜仔真[敖^力]吼",
          "I1 iong7 kiunn1-a2 tsin1 gau5 hau2"
        ],
        [
          "我用[艸^那]菝仔釘死狗",
          "Gua2 iong7 na2-puat8-a2 ting3 si2 kau2"
        ],
        [
          "欲扑矸轆个進前",
          "Beh4 phah4 kan1-lok8 e5 tsin3-tsing5"
        ],
        [
          "先揀好柴佮車釘",
          "Sing1 king2 ho2-tsha5 kah4 tshia1-ting1"
        ],
        [
          "姿勢方向用正確",
          "Tsu1-se3 hong1-hiong3 iong7 tsing3-khak4"
        ],
        [
          "目睭嘛愛看予明",
          "Bak8-tsiu1 ma7 ai3 khuann3 hoo7 bing5"
        ],
        [
          "矸轆雖然無偌大",
          "Kan1-lok8 sui1-jian5 bo5 lua7 tua7"
        ],
        [
          "功夫攏愛上頂真",
          "Kang1-hu1 long2 ai3 siong7 ting2-tsin1"
        ],
        [
          "矸轆矸轆轉未停",
          "Kan1-lok8 kan1-lok8 tng2 be7 thing5"
        ],
        [
          "嘛親像咱阿爸个心情",
          "Ma7 tshin1-tshiunn7 lan2 a1-pah4 e5 sim1-tsing5"
        ],
        [
          "逐日工課做未離",
          "Tak8-jit8 khang1-khue3 tso3 be7 li7"
        ],
        [
          "辛苦攏為阮家庭",
          "Sin1-khoo2 long2 ui7 guan2 ka-ting5"
        ]
      ],
      "篇名": "第一課 扑矸轆"
    },
    {
      "段": [
        [
          "中秋夜，月娘光光照大埕，",
          "Tiong1-tshiu1 ia7, gueh8-niu5 kng1-kng1 tsio3 tua7 tiann5,"
        ],
        [
          "照大埕，照出大大細細个人影。",
          "tsio3 tua7 tiann5, tsio3 tshut4 tua7-tua7-se3-se3 e5 lang5-iann2."
        ],
        [
          "阿兄提柚仔、麻糬佮月餅，",
          "A1-hiann1 theh8 iu7-a2, mua5-tsi5 kah4 gueh8-piann2,"
        ],
        [
          "將桌仔排滇滿滿。",
          "Tsiong1 toh4-a2 pai5 kah4 tinn7-mua2-mua2."
        ],
        [
          "阿姊咧唱歌，",
          "A1-tse2 teh4 tshiunn3-kua1,"
        ],
        [
          "七字仔、都馬攏會曉，",
          "Tshit4-ji7-a2, to-ma2 long2 e7-hiau2,"
        ],
        [
          "阿公、阿嬤上愛聽。",
          "A1-kong1, a1-ma2 siong7 ai3 thiann1."
        ],
        [
          "邊仔擱有一群囡仔兄，",
          "Pinn1-a2 koh4 u7 tsit8 kun5 gin2-a2-hiann1,"
        ],
        [
          "佇咧走相掠。",
          "Ti7 leh4 tsau2-sio1-liah8."
        ],
        [
          "逐家傸有夠晏，",
          "Tak8-ke1 sng2 kah4 u7-kau3 uann3,"
        ],
        [
          "規氣舒蓆仔倒咧土跤，",
          "Kui1-khi3 tshu1 tshioh8-a2 to2 leh4 thoo5-kha1,"
        ],
        [
          "舉頭看，",
          "Giah8-thau5 khuann3,"
        ],
        [
          "嫦娥月娘避佇遐，",
          "Siong5-ngoo5 gueh8-niu5 bih4 ti7 hia1,"
        ],
        [
          "阿弟仔大聲喊：月娘姊！",
          "A1-ti7-a2 tua7-siann1 huah4: gueh8-niu5-tse2!"
        ],
        [
          "請汝落來佮阮做伴。",
          "Tshiann2 li2 loh8 lai5 kah4 guan2 tso3-phuann7."
        ],
        [
          "感謝月娘光焱焱，",
          "kam2-sia7 gueh8-niu5 kng1-iann7-iann7,"
        ],
        [
          "伴咱團圓代代湠。",
          "Phuann7 lan2 thuan5-inn5 tai7-tai7 thuann3."
        ]
      ],
      "篇名": "第二課 中秋瞑"
    },
    {
      "段": [
        [
          "南路鷹 天頂降",
          "Lam5-loo7-ing1 thinn1-ting2 kang3"
        ],
        [
          "起落青樹欉",
          "Khi2-loh8 tsheng1 tshiu7-tsang5"
        ],
        [
          "石水雞 無振動",
          "Tsioh8 tsui2-ke1 bo5 tin2-tang7"
        ],
        [
          "等待日頭紅",
          "Tan2-thai7 jit8-thau5 ang5"
        ],
        [
          "墾丁个黃昏 逐日攏無仝",
          "Khun2-ting1 e5 hong5-hun1 tak8-jit8 long2 bo5-kang5"
        ],
        [
          "船帆石 有美夢",
          "Tsun5-phang5 tsioh8 u7 bi2-bang7"
        ],
        [
          "等候欲出港",
          "Tan2-hau7 beh4 tshut4-kang2"
        ],
        [
          "鵝鑾鼻 貓鼻頭",
          "Go5-luan5-phinn7 niau1-phinn7-thau5"
        ],
        [
          "兩爿鬥相送",
          "Nng7 ping5 tau3 sio1-sang3"
        ],
        [
          "海湧擱較大 一心望起帆",
          "Hai2-ing2 koh4-khah4 tua7 it-sim1 bang7 khi2 phang5"
        ],
        [
          "夜色沉沉海平靜",
          "Ia7-sik4 tim5-tim5 hai2 ping5-tsing7"
        ],
        [
          "晚風微微心輕鬆",
          "Buan2-hong1 bi5-bi5 sim1 khin1-sang1"
        ],
        [
          "迷人个天星閃閃熠",
          "Be5-lang5 e5 thinn1-tshinn1 siam2-siam2-sih4"
        ],
        [
          "掛佇大尖山頂",
          "Kua3 ti7 tua7-tsiam1-suann1-ting2"
        ],
        [
          "照著來來去去",
          "Tsio3 tioh8 lai5-lai5-khi3-khi3"
        ],
        [
          "墾丁揣夢个人",
          "Khun2-ting1 tshue7 bang7 e5 lang5"
        ]
      ],
      "篇名": "第三課 迷人个墾丁"
    },
    {
      "段": [
        [
          "每一冬即个時陣，學校若親像咧辦喜事，老師佮學生足無閒，毋擱逐家攏喙笑目笑，因為一年一擺个運動會就欲來矣！",
          "Mui2 tsit8 tang1 tsit4 e5 si5-tsun7, hak8-hau7 na2 tshin1-tshiunn7 teh4 pan7-hi2-su7, lau7-su1 kah4 hak8-sing1 tsiok4 bo5-ing5, m7-koh4 tak8-ke1 long2 tshui3-tshio3-bak8-tshio3, in1-ui7 tsit8 ni5 tsit8 pai2 e5 un7-tong7-hue7 tioh8 beh4 lai5--a!"
        ],
        [
          "運動會彼工，每一班个穿插攏誠有精神。活動真正濟，體操、跳舞真心適，球類比賽介刺激，毋管是跳高、跳遠、走飆抑是接力，選手攏真用心。啦啦隊个加油聲，真鬧熱。",
          "Un7-tong7-hue7 hit4 kang1, mui2 tsit8 pan1 e5 tshing7-tshah4 long2 tsiann5 u7 tsing1-sin5. uah8-tang7 tsin1-tsiann3 tse7, the2-tshau1, thiau3-bu2 tsin1 sim1-sik4, kiu5-lui7 pi2-sai3 kai3 tshi3-khik4, m7-kuan2 si7 thiau3-ko1, thiau3-uan2, tsau2-pio1 iah4 si7 tsiap4-lik8, suan2-tshiu2 long2 tsin1 iong7-sim1. la1-la1-tui7 e5 ka1-iu5 siann1, tsin1 lau7-jiat8."
        ],
        [
          "家長上熱心，四界鬥相共。社區个民眾亦來參加，逐家協力扭大索，扑撲仔、喊聲鬧熱滾滾。",
          "Ka1-tiunn2 siong7 jiat8-sim1, si3-ke3 tau3-sann1-kang7. sia7-khu1 e5 bin5-tsiong3 ia7 lai5 tsham1-ka1, tak8-ke1 hiap8-lik8 giu2-tua7-soh4, phah4 phok8-a2, huah4 siann1 lau7-jiat8-kun2-kun2."
        ],
        [
          "仰望明年个運動會較緊來，逐家擱做伙來比賽。",
          "Ng3-bang7 me5-ni5 e5 un7-tong7-hue7 khah4 kin2 lai5, tak8-ke1 koh4 tso3-hue2 lai5 pi2-sai3."
        ]
      ],
      "篇名": "第四課 運動會"
    },
    {
      "段": [
        [
          "昨暗可能無蓋被，透早起來，頭楞楞擱直直扑咳啾，鼻水貢貢流，身軀燒燙燙，規个人攏無爽快。",
          "Tsang1-am3 kho2-ling5 bo5 kah4-phue7, thau3-tsa2 khi2--lai5, thau5 gong5-gong5 koh4 tit8-tit8 phah4 kha1-tshiunn3, phinn7-tsui2 kong3-kong3-lau5, sin1-khu1 sio1-thng3-thng3, kui1 e5 lang5 long2 bo5 song2-khuai3."
        ],
        [
          "阿母趕緊[毛^火]我去診所看醫生。醫生檢查了，才知影是穢著流行性感冒。醫生講：藥仔愛會記得食，加歇睏、加啉滾水，會較緊好。",
          "A1-bu2 kuann2-kin2 tshua7 gua2 khi3 tsin2-soo2 khuann3 i1-sing1. i1-sing1 kiam2-tsa1 liau2, tsiah4 tsai1-iann2 si7 ue3 tioh8 liu5-hing5-sing3 kam2-moo7 . i1-sing1 kong2: ioh8-a2 ai3 e7 ki3-tit4 tsiah8, ke1 hioh4-khun3, ke1 lim1 kun2-tsui2, e7 khah4 kin2 ho2."
        ],
        [
          "醫生交代講：天氣若咧變个時，愛細膩。食物件愛注意衛生，較捷運動，自然就有健康个身體。",
          "I1-sing1 kau1-tai7 kong2: thinn1-khi3 na7 teh4 pian3 e5 si5, ai3 se3-ji7. tsiah8 mih8-kiann7 ai3 tsu3-i3 ue7-sing1, khah4 tsiap8 un7-tong7, tsu7-jian5 tioh8 u7 kian7-khong1 e5 sin1-the2."
        ],
        [
          "看即擺醫生，我加捌足濟智識。",
          "Khuann3 tsit4 pai2 i1-sing1, gua2 ke1 bat4 tsiok4 tse7 ti3-sik4."
        ]
      ],
      "篇名": "第五課 看醫生"
    },
    {
      "段": [
        [
          "一鼠賊仔名，二牛駛犁兄…",
          "It4 tshu2 tshat8-a2 mia5, ji7 gu5 sai2-le5 hiann1 …"
        ],
        [
          "十二生相个故事，",
          "Tsap8-ji7 senn1-siunn3 e5 koo3-su7,"
        ],
        [
          "自細漢聽到即馬…",
          "Tsu7 se3-han3 thiann1 kau3 tsit4-ma2 …"
        ],
        [
          "世間動物千萬種，",
          "Se3-kan1 tong7-but8 tshian1-ban7 tsiong2,"
        ],
        [
          "按怎干礁十二个？",
          "An2-tsuann2 kan1-ta1 tsap8-ji7 e5?"
        ],
        [
          "龍虎排列無獅象，",
          "Liong5 hoo2 pai5-liat8 bo5 sai1 tshiunn7,"
        ],
        [
          "禽類哪會只有雞？",
          "Khim5 lui7 na2-e7 tsi2-u7 ke1?"
        ],
        [
          "有个國家兔換貓，",
          "U7 e5 kok4-ka1 thoo3 uann7 niau1,"
        ],
        [
          "這恁敢真好奇？",
          "Tse1 lin2 kam2 be7 tsin1 honn3-ki5?"
        ],
        [
          "前後順序大疑問，",
          "Tsing5-au7 sun7-su7 tua7 gi5-bun7,"
        ],
        [
          "鼠頭哪會排頭前？",
          "Tshu2-thau5 na2-e7 pai5 thau5-tsing5?"
        ],
        [
          "龍王按怎排佇中？",
          "Liong5-ong5 an2-tsuann2 pai5 ti7 tiong1?"
        ],
        [
          "豬排上尾啥原因？",
          "Ti1 pai5 siong7 be2 siann2 guan5-in1?"
        ],
        [
          "故事傳久在人信，",
          "Koo3-su7 thuan5 ku2 tsai7-lang5 sin3,"
        ],
        [
          "這恁敢攏無疑問？",
          "Tse1 lin2 kiam2 long2 bo5 gi5-bun7?"
        ],
        [
          "龍年生囝一大堆，",
          "Liong5-ni5 senn1-kiann2 tsit8 tua7 tui1,"
        ],
        [
          "優秀人才有偌濟？",
          "Iu1-siu3 jin5-tsai5 u7 lua7 tse7?"
        ],
        [
          "有人用伊來算命，",
          "U7 lang5 iong7 i1 lai5 sng3-mia7,"
        ],
        [
          "亦有求神安太歲！",
          "Ia7 u7 kiu5-sin5 an1 thai3-sue3!"
        ],
        [
          "相沖相剋个道理，",
          "Sio1-tshiong1 sio1-khik4 e5 to7-li2,"
        ],
        [
          "這恁敢攏有同意？",
          "Tse1 lin2 kiam2 long2 iu2 tong5-i3?"
        ]
      ],
      "篇名": "第六課 十二生相"
    },
    {
      "段": [
        [
          "阿伯：少年家，借問一下，火車頭毋知欲按怎去？",
          "A1-peh4: siau3-lian5-ke1, tsioh4-mng7 tsit8-e7, hue2-tshia1-thau5 m7 tsai1 beh4 an3-tsuann2 khi3?"
        ],
        [
          "阿明：汝向頭前直直行，過三个青紅燈，斡倒手爿，火車頭就佇遐。",
          "A1-bing5: li2 hiong3 thau5-tsing5 tit8-tit8 kiann5, kue3 sam e5 tshenn1-ang5-ting1, uat4 to3-tshiu2-ping5, hue2-tshia1-thau5 tioh8 ti7 hia1."
        ],
        [
          "阿伯：勞力！敢愛坐計程車？",
          "A1-peh4: loo2-lat8! kam2 ai3 tse7 ke3-ting5-tshia1?"
        ],
        [
          "阿明：應該毋免，行路差不多幾分鐘仔就到矣！",
          "A1-bing5: ing3-kai1 m7 bian2, kiann5-loo7 tsha1-put4-to1 kui2-hun1-tsing1-a2 tioh8 kau3 a!"
        ],
        [
          "阿伯：多謝汝！",
          "A1-peh4: to1-sia7 li2!"
        ],
        [
          "阿伯：先生汝好！我欲去台南，毋知幾點有車？",
          "A1-peh4: sian1-sinn1 li2 ho2! gua2 beh4 khi3 tai5-lam5, m7 tsai1 kui2 tiam2 u7 tshia1?"
        ],
        [
          "票務員：擱二十分有一班莒光號，阿伯汝敢欲？",
          "Phio3-bu7-uan5: koh4 ji7-tsap8 hun7 u7 tsit8 pang1 ki2-kong1-ho7, a1-peh4 li2 kiam2 beh4?"
        ],
        [
          "阿伯：好！我七十歲，欲買老人票，愛偌濟？",
          "A1-peh4: ho2! gua2 tshit-tsap8 hue3, beh4 be2 lau7-lang5 phio3, ai3 lua7 tse7?"
        ],
        [
          "票務員：四十二箍，即張票收予好，過地下道到第二月台坐車。愛較細膩咧！",
          "Phio3-bu7-uan5: si3-tsap8-ji7 khoo1, tsit4 tiunn1 phio3 siu1 hoo7 ho2, kue3 te7-ha7-to7 kau3 te7-ji7 gueh8-tai5 tse7-tshia1. ai3 khah4 se3-ji7 leh!"
        ],
        [
          "阿伯：真多謝！恁赫好心，真值得人謳勞。",
          "A1-peh4: tsin1 to1-sia7! lin2 hiah4 ho2-sim1, tsin1 tat8-tit4 lang5 o1-lo2."
        ],
        [
          "票務員：免客氣！這是阮應該做个。",
          "Phio3-bu7-uan5: bian2 kheh4-khi3! tse1 si7 guan2 ing3-kai1 tso3 e5."
        ]
      ],
      "篇名": "第七課 車頭欲按怎去？"
    },
    {
      "段": [
        [
          "阮个伯公蹛咧庄跤，",
          "Guan2 e5 peh4-kong1 tua3 leh4 tsng1-kha1,"
        ],
        [
          "逐工天光著去田裡行踏，",
          "Tak8-kang1 thinn1-kng1 tioh8 khi3 tshan5-nih kiann5-tah8,"
        ],
        [
          "一坵一坵个稻仔佮甘蔗，",
          "Tsit8 khu1 tsit8 khu1 e5 tiu7-a2 kah4 kam1-tsia3,"
        ],
        [
          "干若親像是伊个寶貝仔囝。",
          "Kan2-na2 tshin1-tshiunn7 si7 i1 e5 po2-pue3-a2 kiann2."
        ],
        [
          "即馬做穡已經改做自動化，",
          "Tsit4-ma2 tso3-sit4 i2-king1 kai2-tso3 tsu7-tong7-hua3,"
        ],
        [
          "犁田毋免用牛拖。",
          "Le5-tshan5 m7 bian2 iong7 gu5 thua1."
        ],
        [
          "雖然人講WTO予人驚，",
          "Sui1-jian5 lang5 kong2 WTO hoo7 lang5 kiann1,"
        ],
        [
          "毋擱伯公猶原真快活。",
          "M7-koh4 peh4-kong1 iu5-guan5 tsin1 khuinn3-uah8."
        ],
        [
          "暗頭仔廟埕就有伯公个人影，",
          "Am3-thau5-a2 bio7-tiann5 tioh8 u7 peh4-kong1 e5 lang5-iann2,"
        ],
        [
          "伊攏佇遐講古和唱歌；",
          "I1 long2 ti7 hia1 kong2-koo2 ham7 tshiunn3-kua1;"
        ],
        [
          "有時仔嘛會烘蕃麥佮蕃薯共阮唌，",
          "U7-si5-a2 ma7 e7 hang1 huan1-beh8 kah4 han1-tsi5 ka7 guan2 siann5,"
        ],
        [
          "予阮定定強欲流喙瀾，",
          "Hoo7 gun2 tiann7-tiann7 kiong5-beh4 lau5 tshui3-nua7,"
        ],
        [
          "伊講蕃薯營養擱好食，",
          "I1 kong2 han1-tsi5 ing5-iong2 koh4 ho2-tsiah8,"
        ],
        [
          "囡仔食了，",
          "Gin2-a2 tsiah8 liau2,"
        ],
        [
          "連鞭就會變做春風少年兄。",
          "Liam5-pinn1 tioh8 e7 pian3-tso3 tshun1-hong1 siau3-lian5-hiann1."
        ]
      ],
      "篇名": "第八課 古錐个伯公"
    },
    {
      "段": [
        [
          "土跤雄雄[走@兆]一下，紲落去，擱[手+亥]幾若下！",
          "Thoo5-kha1 hiong5-hiong5 tio5 tsit8-e7, sua3--loh8-khi3, koh4 hainn3 kui2-na7 e7!"
        ],
        [
          "地動矣！較細膩咧！逐家互相提醒。過一時仔，無擱再搖矣，較緊關瓦斯、拔插頭，才走出去外口。",
          "Te7-tang7 a! khah4 se3-ji7 leh! Tak8-ke1 hoo7-siong1 the5-tshenn2. ke3 tsit8-si5-a2, bo5 koh4 tsai3 io5 a, khah4 kin2 kuainn1 ga2-suh4, pueh8 tshah4-thau5, tsiah4 tsau2 tshut4 khi3 gua7-khau2."
        ],
        [
          "空地仔足濟人，有人咧講：咱台灣定定有地動，地牛翻身真厲害，啥物時陣欲振動，咱人攏毋知。有人應伊講：地動是地層咧運動，土跤咧相擠，才毋是啥物地牛咧翻身咧！",
          "Khang1-te7-a2 tsiok4 tse7 lang5, u7 lang5 leh4 kong2: lan2 tai5-uan5 tiann7-tiann7 u7 te7-tang7, te7-gu5 huan1-sin1 tsin1 li7-hai7, siann2-mih8 si5-tsun7 beh4 tin2-tang7, lan2 lang5 long2 m7 tsai1. u7 lang5 in3 i1 kong2: te7-tang7 si7 te7-tsan3 teh4 un7-tong7, thoo5-kha1 teh4 sio1-kheh4, tsiah4 m7 si7 siann2-mih8 te7-gu5 teh4 huan1-sin1 leh!"
        ],
        [
          "有人嘛講：連現代个科技則進步，地動猶無法度先知影，平常時，若抵著雞仔飛上樹，蚼蟻、土蚓仔毋避岫个時陣，著愛張弛，才會平安無代誌。",
          "U7 lang5 ma7 kong2: lian5 hian7-tai7 e5 kho1-ki1 tsiah4 tsin3-poo7, te7-tang7 iau2 bo5 huat4-too7 sing1 tsai1-iann2, ping5-siong5-si5, na7 tu2 tioh8 ke1-a2 pue1 tsiunn7 tshiu7, kau2-hia7, too5-un2-a2 m7 bih4 siu7 e5 si5-tsun7, tioh8-ai3 tiunn1-ti5, tsiah4 e7 ping5-an1 bo5 tai7-tsi3."
        ],
        [
          "我心內咧想：地動會有赫濟災害，雖然講是天災，毋擱真濟攏是咱家己造成个。",
          "Gua2 sim1-lai7 teh4 siunn7:te7-tang7 e7 u7 hiah4 tse7 tsai1-hai7, sui1-jian5 kong2 si7 thian1-tsai1, m7-koh4 tsin1 tse7 long2 si7 lan2 ka1-ti7 tso7-sing5 e5."
        ]
      ],
      "篇名": "第九課 地牛翻身"
    },
    {
      "段": [
        [
          "感謝天，感謝地，",
          "Kam2-sia7 thinn1, kam2-sia7 te7,"
        ],
        [
          "感謝老母佮老爸，",
          "Kam2-sia7 lau7-bu2 kah4 lau7 pa7,"
        ],
        [
          "感謝恁所賜个一切！",
          "Kam2-sia7 lin2 soo2 su3 e5 it4-tshe3,"
        ],
        [
          "感謝汝，感謝伊，",
          "Kam2-sia7 li2, kam2-sia7 i1,"
        ],
        [
          "感謝每一个人，",
          "Kam2-sia7 mui2 tsit8 e5 lang5,"
        ],
        [
          "每一个日子，",
          "Mui2 tsit8 e5 jit8-tsi2,"
        ],
        [
          "予我平平安安，歡歡喜喜。",
          "Hoo7 gua2 ping5-ping5-an1-an1, huann1-huann1-hi2-hi2."
        ],
        [
          "感謝風，感謝水，",
          "Kam2-sia7 hong1, Kam2-sia7 tsui2,"
        ],
        [
          "感謝沙土佮日頭，",
          "Kam2-sia7 sua1-thoo5 kah4 jit8-thau5,"
        ],
        [
          "予花草發則爾媠。",
          "Hoo7 hue1-tshau2 huat4 kah4 tsiah4-ni7 sui2."
        ],
        [
          "感謝天，感謝地，",
          "Kam2-sia7 thinn1, Kam2-sia7 te7,"
        ],
        [
          "感謝萬物，無論大抑細，",
          "Kam2-sia7 ban7-but8, bo5-lun7 tua7 iah4 se3."
        ],
        [
          "感謝天地个一切！",
          "Kam2-sia7 thinn1-te7 e5 it4-tshe3!"
        ]
      ],
      "篇名": "第十課 感謝"
    },
    {
      "段": [
        [
          "台灣地名真心適，",
          "Tai5-uan5 te7-mia5 tsin1 sim1-sik4,"
        ],
        [
          "祖先號名有來歷，",
          "Tsoo2-sian1 ho7-mia5 u7 lai5-lik8,"
        ],
        [
          "高雄較早叫打狗，",
          "Ko1-hiong5 khah4 tsa2 kio3 tann2-kau2,"
        ],
        [
          "屏東舊名是阿猴，",
          "Pin5-tong1 ku7 mia5 si7 a1-kau5,"
        ],
        [
          "台東原本寶桑庄，",
          "Tai5-tang1 guan5-pun2 po2-sang1-tsng1,"
        ],
        [
          "花蓮人人叫洄瀾，",
          "Hua1-lian5 lang5-lang5 kio3 hue5-lan1,"
        ],
        [
          "宜蘭舊社噶瑪蘭，",
          "Gi5-lan5 ku7 sia7 ka1-ma2-lan5,"
        ],
        [
          "基隆以前叫雞籠，",
          "Ke1-lang5 i2-tsing5 kio3 ke1-lang1,"
        ],
        [
          "台北府叫大佳蚋，",
          "Tai5-pak4-hu2 kio3 tua7-ka1-lah8,"
        ],
        [
          "桃園叫做桃仔園，",
          "Tho5-hng5 kio3-tso3 tho5-a2-hng5,"
        ],
        [
          "新竹平埔名竹塹，",
          "Sin1-tik4 penn5-poo1 mia5 tik4-tsam3,"
        ],
        [
          "苗栗較早是貓裡，",
          "Biau5-lik8 khah4-tsa2 si7 ba5-li2,"
        ],
        [
          "彰化舊名是半線，",
          "Tsiong1-hua3 ku7 mia5 si7 puann3-suann3,"
        ],
        [
          "嘉義叫做諸羅山，",
          "Ka1-gi7 kio3-tso3 tsu1-lo5-suann1,"
        ],
        [
          "台南以早是赤崁，",
          "Tai5-lam5 i2-tsa2 si7 tshiah4-kham3,"
        ],
        [
          "澎湖馬公是媽宮，",
          "Phenn5-oo5 ma2-kong1 si7 ma2-king1,"
        ],
        [
          "綠島就是火燒島，",
          "Lik8-to2 tioh8-si7 hue2-sio1-to2,"
        ],
        [
          "蘭嶼看若紅頭嶼，",
          "Lan5-su7 khuann3 na2 ang5-thau5-su7,"
        ],
        [
          "馬祖舊名南竿塘，",
          "Ma2-tsoo2 ku7 mia5 lam5-kan1-tong5,"
        ],
        [
          "金門仙洲是浯江，",
          "Kim1-mng5 sian1-tsiu1 si7 goo5-kang1,"
        ],
        [
          "台灣地名有原味，",
          "Tai5-uan5 te7-mia5 u7 guan5-bi7,"
        ],
        [
          "囝孫毋通放記。",
          "Kiann2-sun1 m7-thang1 pang3 be7 ki3."
        ]
      ],
      "篇名": "第十一課 台灣舊地名"
    },
    {
      "段": [
        [
          "斑枝花",
          "Pan1-tsi1 hue1"
        ],
        [
          "峘峘仔 恬恬仔",
          "Kuan5-kuan5-a2 tiam7-tiam7-a2"
        ],
        [
          "徛佇 南台灣个土地",
          "Khia7 ti7 lam5 tai5-uan5 e5 thoo2-te7"
        ],
        [
          "徛佇 高雄个路佮街",
          "Khia7 ti7 ko1-hiong5 e5 loo7 kah4 ke1"
        ],
        [
          "微微仔笑 因為",
          "Bi5-bi5-a2 tshio3  in1-ui7"
        ],
        [
          "春風微微仔吹",
          "Tshun1-hong1 bi5-bi5-a2 tshue1"
        ],
        [
          "黃昏个彩雲",
          "Hong5-hun1 e5 tshai2-hun5"
        ],
        [
          "真愛佮伊比柑紅仔底",
          "Tsin1 ai3 kah4 i1 pi2 kam1-ang5-a2 te2"
        ],
        [
          "害伊愈開愈濟",
          "Hai7 i1 ju2 khui1 ju2 tse7"
        ],
        [
          "毋驚風吹落土",
          "M7 kiann1 hong1 tshue1 loh8-thoo5"
        ],
        [
          "毋管人疼痛抑是怨嗟",
          "M7-kuan2 lang5 thiann3-thang3 iah4 si7 uan3-tsheh4"
        ],
        [
          "斑枝棉滿樹枝",
          "Pan1-tsi1 mi5 mua2 tshiu7-ki1"
        ],
        [
          "逐工仰天拽手",
          "Tak8-kang1 ng3-thinn1 iat8-tshiu2"
        ],
        [
          "用滿心个花蕊",
          "Iong7 mua2-sim1 e5 hue1-lui2"
        ],
        [
          "妝點著春天个好時節",
          "Tsng1-tiam2 tioh8 tshun1-thinn1 e5 ho2 si5-tsiat4"
        ]
      ],
      "篇名": "第十二課 斑枝棉"
    }
  ]
}
