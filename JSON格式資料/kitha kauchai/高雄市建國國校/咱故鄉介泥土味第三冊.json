{
  "出版年": "2003",
  "出版者": "高雄市建國國民小學",
  "年級別": "三年級",
  "文類": "其他教材",
  "書名": "咱故鄉个泥土味第三冊",
  "書寫系統": "漢字",
  "資料": [
    {
      "段": [
        [
          "鈴、鈴、鈴…！下課矣！",
          "Ling1, ling1, ling …! ha7-kho3 a!"
        ],
        [
          "今仔日是拜三，中晝放學矣！",
          "Kin1-a2-jit8 si7 pai3-sann1, tiong1-tau3 pang3-oh8 a!"
        ],
        [
          "下晡較緊共功課寫了，就會使去社區个籃球場扑球。佇遐，有足濟人咧扑球，逐家攏喝大聲細聲，扑滿身重汗。",
          "e7-poo1 khah4 kin2 ka7 kong1-kho3 sia2 liau2, tioh8 e7-sai2 khi3 sia7-khu1 e5 na5-kiu5-tiunn5 phah4 kiu5. ti7 hia1, u7 tsiok4 tse7 lang5 leh4 phah4 kiu5, tak8-ke1 lang2 huah4 kah4 tua7-siann1 se3-siann1, phah4 kah4 mua2-sin1 tang7 kuann7."
        ],
        [
          "等阿爸下班轉來，阮規家伙仔鬥陣去社區个活動中心。阿公、阿嬤唱卡拉OK，我佮阿爸、阿母去泅水。阿爸親像海翁，阿母干若美人魚。我咧？泅水緊若海豬！",
          "Tan2 a1-pah4 ha7-pan1 tng2--lai5, guan2 kui1-ke1-hue2-a2 tau3-tin7 khi3 sia7-khu1 e5 uah8-tang7 tiong1-sim1. a1-kong1, a1-ma2 tshiunn3 kha-la OK, gua2 kah4 a1-pah4, a1-bu2 khi3 siu5-tsui2. a1-pah4 tshin1-tshiunn7 hai2-ang1, a1-bu2 kan2-na2 bi2-jin5-hi5. gua2 leh? siu5-tsui2 kin2 kah4 na2 hai2-ti1!"
        ],
        [
          "月娘出來矣！阮嘛攏泅悿矣！",
          "Gueh8-niu5 tshut4--lai5 a! guan2 ma7 long2 siu5 thiam2 a!"
        ],
        [
          "歇睏一下，就去接阿公、阿嬤轉去。今暗逐家一定真好落眠！",
          "hioh4-khun3 tsit8-e7, tioh8 khi3 tsiap4 a1-kong1, a1-ma2 tng2--khi3. ing1-am3 tak8-ke1 it4-ting7 tsin1 ho2 loh8-bin5!"
        ]
      ],
      "篇名": "第一課 拜三下晡"
    },
    {
      "段": [
        [
          "嘟、嘟、嘟……！",
          "Tu1, tu1, tu1……!"
        ],
        [
          "阿里山个火車出發矣！",
          "A1-li2-san1 e5 hue2-tshia1 tshut4-huat4 a!"
        ],
        [
          "行佇彎彎斡斡个鐵枝路，",
          "Kiann5 ti7 uan1-uan1-uat4-uat4 e5 thih4-ki1-loo7,"
        ],
        [
          "盤過青翠仔青脆个山嶺。",
          "Puann5 ke3 tshinn1-tshui3-a2-tshinn1-tshui3 e5 suann1-nia2."
        ],
        [
          "火車母有時仔向前，",
          "Hue2-tshia1-bo2 u7-si5-a2 hiong3-tsing5,"
        ],
        [
          "有時仔向後。",
          "U7-si5-a2 hiong3-au7."
        ],
        [
          "趡過無仝款个磅空佮樹林，",
          "Nng3 kue3 bo5 kang5-khuan2 e5 pong7-khang1 kah4 tshiu7-na5,"
        ],
        [
          "迷人个景緻佮清芳个空氣，",
          "Be5-lang5 e5 king2-ti3 kah4 tshing1-phang1 e5 khong1-khi3,"
        ],
        [
          "親像佇咧迎接咱。",
          "Tshin1-tshiunn7 ti7 leh4 ging5-tsiap4 lan2."
        ],
        [
          "遠遠个山嶺，一層一層。",
          "Hng7-hng7 e5 suann1-nia2, tsit8 tsan5 tsit8 tsan5."
        ],
        [
          "日頭落山个時，",
          "Jit8-thau5 loh8-suann1 e5 si5,"
        ],
        [
          "雲海千變萬化，重重疊疊像海湧，",
          "Hun5-hai2 tshian1-pian3-ban7-hua3, ting5-ting5-thah8-thah8 tshiunn7 hai2-ing2,"
        ],
        [
          "捲起來又擱退落去。",
          "Kng2 khi2 lai5 iu7 koh4 the3 loh8 khi3."
        ],
        [
          "期待明仔載天光，",
          "Ki5-thai7 bin5-a2-tsai3 thinn1-kng1,"
        ],
        [
          "佇觀日峰會當看著紅紅个日頭，",
          "Ti7 kuan1-jit8-hong1 e7-tang3 khuann3 tioh8 ang5-ang5 e5 jit8-thau5,"
        ],
        [
          "惟山頂起來，",
          "Ui3 suann1-ting2 peh4--khi2-lai5,"
        ],
        [
          "共台灣照光焱焱！",
          "ka7 tai5-uan5 tsio3 kah4 kng1-iann7-iann7!"
        ]
      ],
      "篇名": "第二課 阿里山"
    },
    {
      "段": [
        [
          "今仔日十月十五，是我个生日。",
          "Kin1-a2-jit8 tsap8-gueh8 tsap8-goo7, si7 gua2 e5 senn1-jit8."
        ],
        [
          "早起佇學校个時陣，好朋友攏送我禮物佮卡片，祝我生日快樂，予我足感心个。",
          "Tsa2-khi2 ti7 hak8-hau7 e5 si5-tsun7, ho2-ping5-iu2 long2 sang3 gua2 le2-but8 kah4 khah4-phinn3, tsiok4 gua2 senn1-jit8 khuai3-lok8, hoo7 gua2 tsiok4 kam2-sim1 e5."
        ],
        [
          "下暗阮兜个人嘛準備雞卵糕、點蠟條，為我唱歌，替我祝福。下願个時，我講：希望逐家攏健康擱快樂。",
          "E7-am3 guan2 tau1 e5 lang5 ma7 tsun2-pi7 ke1-nng7-ko1, tiam2 lah8-tiau5, ui7 gua2 tshiunn3-kua1, the3 gua2 tsiok4-hok4. he7-guan7 e5 si5, gua2 kong2: hi1-bang7 tak8-ke1 long2 kian7-khong1 koh4 khuai3-lok8."
        ],
        [
          "欲睏進前，我心內咧想：生日即工，是阿母受苦个日子。伊辛辛苦苦共阮晟養則大漢，我欲祝伊永遠快樂攏老。",
          "Beh4 khun3 tsin3-tsing5, gua2 sim1-lai7 leh4 siunn7: senn1-jit8 tsit4 kang1, si7 a1-bu2 siu7-khoo2 e5 jit8-tsi2. i1 sin1-sin1-khoo2-khoo2 ka7 guan2 tshiann5-iong2 kah4 tsiah4 tua7-han3, gua2 beh4 tsiok4 i1 ing2-uan2 khuai3-lok8 long2 be7 lau7."
        ]
      ],
      "篇名": "第三課 做生日"
    },
    {
      "段": [
        [
          "風吹 風吹 綴風飛",
          "Hong1-tshue1 hong1-tshue1 tue3 hong1 pue1"
        ],
        [
          "風若愈大愈[敖^力]飛",
          "Hong1 na7 ju2 tua7 ju2 gau5 pue1"
        ],
        [
          "天頂較峘攏欲去",
          "Thinn1-ting2 kah4 kuan5 long2 beh4khi3"
        ],
        [
          "田園溪水在眼底",
          "Tshan5-hng5 khe1-tsui2 tsai7 gan2 te2"
        ],
        [
          "風吹 風吹 放長長",
          "Hong1-tshue1 hong1-tshue1 pang3-tng5-tng5"
        ],
        [
          "線若愈搐飛愈遠",
          "Suann3 na7 ju2 tiuh4 pue1 ju2 hng7"
        ],
        [
          "親情親像扭佮放",
          "Tshin1-tsing5 tshin1-tshiunn7 giu2 kah4 pang3"
        ],
        [
          "囡仔大漢離家園",
          "Gin2-a2 tua7-han3 li7 ka1-hng5"
        ],
        [
          "父母一心有期待",
          "Pe7-bu2 it4-sim1 u7 ki5-thai7"
        ],
        [
          "親情倫理毋通斷",
          "Tshin1-tsing5 lun5-li2 m7-thang1 tng7"
        ],
        [
          "風吹 風吹 我問汝",
          "Hong1-tshue1 hong1-tshue1 gua2 mng7 li2"
        ],
        [
          "汝上愛飛去叨位",
          "Li2 siong7 ai3 pue1 khi3 to2-ui7"
        ],
        [
          "汝有翼 我有夢",
          "Li2 u7 sit8 gua2 u7 bang7"
        ],
        [
          "咱个方向攏相仝",
          "Lan2 e5 hong1-hiong3 long2 sio1-kang5"
        ]
      ],
      "篇名": "第四課 風吹"
    },
    {
      "段": [
        [
          "囡仔兄！食四秀；",
          "Gin2-a2-hiann1! tsiah8 si3-siu3;"
        ],
        [
          "鹹酸甜，酸擱甜！",
          "Kiam5-sng1-tinn1, sng1 koh4 tinn1!"
        ],
        [
          "食予汝笑微微。",
          "Tsiah8 kah4 hoo7 li2 tshio3-bi1-bi1."
        ],
        [
          "麥芽膏，黏麶麶，",
          "Beh8-ge5-ko1, liam5-thi1-thi1."
        ],
        [
          "親像蠺仔咧吐絲；",
          "Tshin1-tshiunn7 tham5-a2 leh4 thoo3-si1;"
        ],
        [
          "李仔糖，圓滾滾，",
          "Li2-a2-thng5, inn5-kun3-kun3,"
        ],
        [
          "紅色葫蘆抹金粉；",
          "Ang5-sik4 hoo5-loo5 buah4 kim1-hun2;"
        ],
        [
          "巧克力，色緻媠，",
          "tshiau-kho-li, sik4-ti3 sui2,"
        ],
        [
          "五花十色好滋味；",
          "Ngoo2-hue1-tsap8-sik4 ho2 tsu1-bi7;"
        ],
        [
          "枝仔冰，冷吱吱，",
          "Ki1-a2-ping1, ling2-ki1-ki1,"
        ],
        [
          "毋管冇軟透心脾；",
          "M7-kuan2 ting7 nng2 thau3 sim1 pi5;"
        ],
        [
          "糖仔餅，甜粅粅，",
          "Thng5-a2-piann2, tinn1-but4-but4,"
        ],
        [
          "食了好食擱绁喙。",
          "Tsiah8 liau2 ho2-tsiah8 koh4 sua3-tshui3."
        ],
        [
          "人咧講：愛食是天性，",
          "Lang5 teh4 kong2: ai3 tsiah8 si7 thian1-sing3,"
        ],
        [
          "撙節上要緊，",
          "Tsun2-tsat4 siong7 iau3-kin2,"
        ],
        [
          "毋通食濟扑歹身。",
          "M7-thang1 tsiah8 tse7 phah4-phainn2 sin1."
        ]
      ],
      "篇名": "第五課 食四秀仔"
    },
    {
      "段": [
        [
          "以前伯公欲娶某，歕鼓吹，挵大鼓。",
          "I2-tsing5 peh4-kong1 beh4 tshua7-boo2, pun5 koo2-tshue1, long3 tua7 koo2."
        ],
        [
          "竹梳掛豬肉，米篩畫八卦；",
          "Tik4-se1 kua3 ti1-bah4, bi2-thai1 ue7 pat4-kua3;"
        ],
        [
          "掖鉛粉、過烘爐、踏破瓦……。",
          "Ia7 ian5-hun2, kue3 hang1-loo5, tah8 phua3 hia7……."
        ],
        [
          "昨昏阿叔咧娶某，轎車六台人成雙。",
          "Tsa1-hng1 a1-tsik4 teh4 tshua7-boo2, kiau-tshia1 lak8 tai5 lang5 sing5-siang1."
        ],
        [
          "放炮喜聯猶擱有，儀式已經真簡單。",
          "Pang3-phau3 hi2-lian5 iau2-koh4 u7, gi5-sik4 i2-king1 tsin1 kan2-tan1."
        ],
        [
          "新娘新娘媠噹噹，賢慧美麗致蔭翁；",
          "Sin1-niu5 sin1-niu5 sui2-tang1-tang1, hian5-hue7 bi2-le7 ti3-im3 ang1;"
        ],
        [
          "新郎新郎上緣投，顧家疼某上介[敖^力]。",
          "Sin1-long5 sin1-long5 siong7 ian5-tau5, koo3-ke1 thiann3-boo2 siong7-kai3 gau5."
        ],
        [
          "「牽手細膩慢慢仔行，",
          "''khan1-tshiu2 se3-ji7 ban7-ban7-a2 kiann5,"
        ],
        [
          "明年緊做阿爸佮阿娘。」",
          "Me5-ni5 kin2 tso3 a1-pah4 kah4 a1-nia5. '"
        ],
        [
          "聽講媒人婆仔个好話，",
          "Thiann1-kong2 muai5-lang5-po5-a2 e5 ho2-ue7,"
        ],
        [
          "二十幾年來變化無介濟。",
          "Ji7-tsap8 kui2 ni5 lai5 pian3-hua3 bo5 kai3 tse7."
        ]
      ],
      "篇名": "第六課 阮阿叔欲娶某"
    },
    {
      "段": [
        [
          "天微微仔光，阿嬤就[毛^火]阮出門。行過枋仔橋，就看見規坵个菜園。菜葉仔頂面个露水，閃熠著五彩个光。園仔邊个溪仔水，嘛照著規排个樹影。",
          "Thinn1 bi5-bi5-a2 kng1, a1-ma2 tioh8 tshua7 guan2 tshut4-mng5. kiann5-kue3 pang1-a2 kio5, tioh8 khuann3-kinn3 kui1 khu1 e5 tshai3-hng5. tshai3 hioh8-a2 ting2-bin7 e5 loo7-tsui2, siam2-sih4 tioh8 ngoo2-tshai2 e5 kng1. hng5-a2 pinn1 e5 khe1-a2 tsui2, ma7 tsio3 tioh8 kui1 pai5 e5 tshiu7-ng2."
        ],
        [
          "棚仔頂有一條一條个菜瓜，亦有一蕊一蕊个黃花，擱有一隻一隻个蝶仔佇遐飛。豆仔架有豆欉咧旋藤。",
          "Penn5-a2 ting2 u7 tsit8 tiau5 tsit8 tiau5 e5 tshai3-kue1, ia7 u7 tsit8 lui2 tsit8 lui2 e5 ng5 hue1, koh4 u7 tsit8 tsiah4 tsit8 tsiah4 e5 iah8-a2 ti7 hia1 pue1. tau7-a2 ke3 u7 tau7-tsang5 teh4 suan1-tin5."
        ],
        [
          "阿嬤講：「豆仔架種个是皇帝豆，土跤即爿是高麗菜，溪仔邊遐是菠薐仔。則爾濟个青菜，會當予乖孫食笑咳咳。」",
          "A1-ma2 kong2: tau7-a2 ke3 tsing3 e5 si7 hong5-te3-tau7, thoo5-kha1 tsit4 ping5 si7 ko1-le5-tshai3, khe1-a2 pinn1 hia1 si7 pue1-ling5-a5. tsiah4-ni7 tse7 e5 tshenn1-tshai3, e7-tang3 hoo7 kuai1 sun1 tsiah8 kah4 tshio3-hai1-hai1."
        ]
      ],
      "篇名": "第七課 阿嬤个菜園"
    },
    {
      "段": [
        [
          "春曉   孟浩然",
          "Tshun1 hiau2    bing7 ho7-jian5"
        ],
        [
          "春眠不覺曉，",
          "Tshun1 bian5 put4-kak4 hiau2,"
        ],
        [
          "處處聞啼鳥。",
          "Tshu3-tshu3 bun5 the5 niau2."
        ],
        [
          "夜來風雨聲，",
          "ia7 lai5 hong1-u2 sing1,"
        ],
        [
          "花落知多少？",
          "Hua1 lok8 ti1 to1-siau2?"
        ],
        [
          "清明   杜牧",
          "Tshing1-bing5     too7 bok8"
        ],
        [
          "清明時節雨紛紛，",
          "Tshing1-bing5 si5-tsat4 u2 hun1-hun1,"
        ],
        [
          "路上行人欲斷魂。",
          "Loo7 siong7 hing5-jin5 iok8 tuan7-hun5."
        ],
        [
          "借問酒家何處有，",
          "Tsia3-bun7 tsiu2-ka1 ho5-tshu3 iu2,"
        ],
        [
          "牧童遙指杏花村。",
          "Bok8-tong5 iau5-tsi2 hing7-hua1-tshun1."
        ]
      ],
      "篇名": "第八課 詩選－「春曉」、「清明」"
    },
    {
      "段": [
        [
          "雨微仔、雨微仔愛迌，",
          "Hoo7-bi5-a2, hoo7-bi5-a2 ai3 tshit4-tho5,"
        ],
        [
          "天頂土跤賴賴趖，",
          "Thinn1-ting2 thoo5-kha1 lua7-lua7-so5"
        ],
        [
          "昨昏才踅過春秋閣，",
          "Tsa1-hng1 tsiah4 seh8 ke3 tshun1-tshiu1 koh4,"
        ],
        [
          "今仔日聽講佇淡水河。",
          "Kin1-a2-jit8 thiann1-kong2 ti7 tam7-tsui2-ho5."
        ],
        [
          "雨微仔、雨微仔笑文文，",
          "Hoo7-bi5-a2, hoo7-bi5-a2 tshio3-bun5-bun5,"
        ],
        [
          "逍遙自在無憂悶。",
          "Siau1-iau5 tsu7-tsai7 bo5 iu1-bun7."
        ],
        [
          "土跤若是燒滾滾，",
          "Thoo5-kha1 na7 si7 sio1-kun2-kun2,"
        ],
        [
          "伊著衝去天頂睏。",
          "I1 tioh8 tshing3 khi3 thinn1-ting2 khun3."
        ],
        [
          "聽候朋友結規群，",
          "Thing3-hau7 ping5-iu2 kiat4 kui1 kun5,"
        ],
        [
          "相倚變做厚厚个雲。",
          "Sio1-ua2 pian3-tso3 kau7-kau7 e5 hun5."
        ],
        [
          "雷公熠爁領頭陣，",
          "Lui5-kong1 sih4-na3 nia2 thau5-tin7,"
        ],
        [
          "扑鑼扑鼓閃電光，",
          "Phah4 lo5 phah4 koo2 siam2 tian7-kng1,"
        ],
        [
          "雨微仔鬥陣淋落來，",
          "Hoo7-bi5-a2 tau3-tin7 lam5--loh8-lai5,"
        ],
        [
          "沃佇焦焦个田園。",
          "Ak4 ti7 ta1-ta1 e5 tshan5-hng5."
        ]
      ],
      "篇名": "第九課 雨"
    },
    {
      "段": [
        [
          "肉粽節，五月五，",
          "Bah4-tsang3-tseh4, goo7-gueh8-goo7,"
        ],
        [
          "七彩龍船比過渡。",
          "Tshit4-tshai2 ling5-tsun5 pi2 kue3-too7."
        ],
        [
          "阮搶旗來伊扑鼓，",
          "Guan2 tshiunn2 ki5 lai5 i1 phah4 koo2,"
        ],
        [
          "輸贏全靠恁搖櫓。",
          "Su1-iann5 tsuan5 kho3 lin2 io5-loo2."
        ],
        [
          "比輸贏，人聲和，",
          "Pi2 su1-iann5, lang5 siann1 ho5,"
        ],
        [
          "啥人第一煩惱。",
          "Siann2-lang5 te7-it4 mai3 huan5-lo2."
        ],
        [
          "用心大力向前划，",
          "Iong7-sim1 tua7-lat8 hiong3-tsing5 ko3,"
        ],
        [
          "團結合作才是寶。",
          "Thuan5-kiat4 hap8-tsok4 tsiah4 si7 po2."
        ],
        [
          "五月五，慶端午，",
          "Goo7-gueh8-goo7, khing3 tuan1-ngoo2,"
        ],
        [
          "紀念屈原沉汨羅。",
          "Ki3-liam7 khut4-guan5 tim5 bik8-lo5."
        ],
        [
          "千年共奏詩人曲，",
          "Tshian1-lian5 kiong7-tsau3 si1-jin5 khiok4,"
        ],
        [
          "樂是龍船詩是波。",
          "Gak8 si7 ling5-tsun5 si1 si7 pho1."
        ]
      ],
      "篇名": "第十課 五月節"
    },
    {
      "段": [
        [
          "頂禮拜六，阿爸[毛^火]阮去美濃。遐个風景真媠，擱有真濟古蹟。",
          "Ting2 le2-pai3-lak8, a1-pah4 tshua7 guan2 khi3 bi2-long1. hia1 e5 hong1-king2 tsin1 sui2, koh4 u7 tsin1 tse7 koo2-tsik4."
        ],
        [
          "客家文物館內底保留真濟客家人个文物，有人講：細人仔、細妹，來坐！咧相借問。阿爸事先有教阮幾句，我才聽有。",
          "Kheh4-ka1-bun5-but8-kuan2 lai7-te2 po2-liu5 tsin1 tse7 kheh4-ka1-lang5 e5 bun5-but8, u7 lang5 kong2: se-ngin-e , se-moi, loi-tshoo! Teh4 sio1-tsioh4-mng7. a1-pah4 su7-sian1 u7 ka3 guan2 kui2 ku3, gua2 tsiah4 thiann1 u7."
        ],
        [
          "下晡，阮擱去南橫揣阿爸一位原住民e5朋友，伊叫I-lan。I-lan嘛教我一寡仔Ｂunun話。比如講：Mihu Misang，這是一句祝福个話。",
          "E7-poo1, guan2 koh4 khi3 lam5-huainn5 tshue7 a1-pah4 tsit8 ui7 guan5-tsu7-bin5 e5 ping5-iu2, i1 kio3 I-lan. I-lan ma7 ka3 gua2 tsit8-kua2-a2 Ｂunun ue7. pi2-ju5 kong2: Mihu Misang , tse1 si7 tsit8 ku3 tsiok4-hok4 e5 ue7."
        ],
        [
          "阿爸講：台灣土地無偌大，毋擱語言有足濟種，是咱文化个寶藏，咱愛好好仔疼惜。",
          "A1-pah4 kong2: tai5-uan5 thoo2-te7 bo5 lua7 tua7, m7-koh4 gi2-gian5 u7 tsiok4 tse7 tsiong2, si7 lan2 bun5-hua3 e5 po2-tsong7, lan2 ai3 ho2-ho2-a2 thiann3-sioh4."
        ]
      ],
      "篇名": "第十一課 相招來去美濃"
    },
    {
      "段": [
        [
          "傳說个即粒山，仙人山跤賣圓仔：一碗一先，兩碗二先，三碗全免。為著免納錢，毋管圓仔赫大碗，逐家嘛攏拼三碗。",
          "Thuan5-suat4 e5 tsit4 liap8 suann1, sian1-jin5 suann1-kha1 be7 inn5-a2: tsit8 uann2 tsit8 sian2, nng7 uann2 nng7 sian2, sann1 uann2 tsuan5 bian2. ui7 tioh8 bian2 lap8 tsinn5, m7-kuan2 inn5-a2 hiah4 tua7 uann2, tak8-ke1 ma7 long2 piann3 sann1 uann2."
        ],
        [
          "一个少年家，干礁買一碗；",
          "tsit8 e5 siau3-lian5-ke1, kan1-ta1 be2 tsit8 uann2;"
        ],
        [
          "仙人傳仙術，為著伊貪心有好心肝。",
          "Sian1-jin5 thuan5-sian1 sut8, ui7 tioh8 i1 be7 tham1-sim1 u7 ho2 sim1-kuann1."
        ],
        [
          "一粒山會賰一半，挲圓仔故事傳到今。",
          "Tsit8 liap8 suann1 e7 tshun1 tsit8-puann3, so1 inn5-a2 koo3-su7 thuan5 kau3 tann1."
        ],
        [
          "即馬个即粒山，故事卻是真無奈。前幾年怪手規工挖，山土賰半爿。為著家己欲趁錢。無顧環保佮生態，風雨若來，艱苦咱就知。",
          "Tsit4-ma2 e5 tsit4 liap8 suann1, koo3-su7 khiok4 si7 tsin1 bo5-nai7. tsing5 kui2 ni5 kuai3-tshiu2 kui1-kang1 oo2, suann1-thoo5 tshun1 puann3-ping5. ui7 tioh8 ka1-ti7 beh4 than3-tsinn5. bo5-koo3 huan5-po2 kah4 sing1-thai3, hong1-hoo7 na7 lai5, kan1-khoo2 lan2 tioh8 tsai1."
        ]
      ],
      "篇名": "第十二課 山哪會賰半爿？"
    }
  ]
}
