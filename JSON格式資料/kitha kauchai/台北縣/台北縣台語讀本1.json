{
  "出版年": "1997",
  "出版者": "台北縣政府",
  "年級別": "五",
  "文類": "其他教材",
  "書名": "臺北縣母語教學教材系列－臺語讀本第一冊",
  "書寫系統": "漢羅",
  "資料": [
    {
      "段": [
        [
          "天光啊，日頭出來啦！",
          "Thinn1 kng1 a2, jit8-thau5 tshut4--lai5 lah4!"
        ],
        [
          "快樂的一工閣開始。",
          "Khuai3-lok8 e5 tsit8 kang1 koh4 khai1-si2."
        ],
        [
          "學校親像咱家庭，",
          "Hak8-hau7 tshin1-tshiunn7 lan2 ka1-ting5,"
        ],
        [
          "讀冊、寫字、唸歌詩，",
          "Thak8-tsheh4, sia2-ji7, liam7 kua1-si1,"
        ],
        [
          "拍球、跳舞、走相逐，",
          "Phah4-kiu5, thiau3-bu2, tsau2 sio1-jiok4,"
        ],
        [
          "大家做伙真歡喜！",
          "Tai7-ke1 tso3-hue2 tsin1 huann1-hi2!"
        ],
        [
          "你掃土腳，我倒糞埽，",
          "Li2 sau3 thoo5-kha1, gua2 to2 pun3-so3,"
        ],
        [
          "搰力拍拚，人人呵咾。",
          "Kut4-lat8 phah4-piann3, lang5-lang5 o1-lo2."
        ],
        [
          "環境清幽，心平氣和，",
          "Khuan5-king2 tshing1-iu1, sim1-ping5-khi3-ho5,"
        ],
        [
          "見面招呼：大家好！",
          "Kinn3-bin7 tsio1-hoo1: tai7-ke1 ho2!"
        ]
      ],
      "篇名": "第一課  大家好"
    },
    {
      "段": [
        [
          "彼年，我滿六歲，媽媽牽我來入學，我啥麼攏毋識，歸日共媽媽拑牢牢，有時創治小妹，有時及阿兄相搶物件。毋知天高地闊的我，欲哪會知影老師是啥麼人？",
          "Hit4 ni5, gua2 mua2 lak8 hue3, ma1-ma1 khan1 gua2 lai5 jip8-oh8, gua2 siann2-mih4 long2 m7 bat4, kui1-jit8 ka7 ma1-ma1 khinn5-tiau5-tiau5, u7-si5 tshong3-ti7 sio2-mue7, u7-si5 kap4 a1-hiann1 sio1 tshiunn2 mih8-kiann7. m7 tsai1 thinn1 kuan5 te7 khuah4 e5 gua2, beh4 na2-e7 tsai1-iann2 lau7-su1 si7 siann2-mih4 lang5?"
        ],
        [
          "進入學校了後，老師教我攑筆寫字，一句一句學講話；閣教我唱歌、畫圖；叫我愛清氣、有禮貌；毋通講白賊話，使及人冤家相拍；放學著愛緊轉去……，原來老師及媽媽仝款。",
          "Tsin3 jip8 hak8-hau7 liau2-au7, lau7-su1 ka3 gua2 giah8 pit4 sia2-ji7, tsit8 ku3 tsit8 ku3 oh8 kong2-ue7; koh4 ka3 gua2 tshiunn3-kua1, ue7-too5; kio3 gua2 ai3 tshing1-khi3, u7 le2-mau7; m7-thang1 kong2 peh8-tshat8-ue7, be7-sai2 kap lang5 uan1-ke1 sio1-phah4; pang3-oh8 tioh8-ai3 kin2 tng2--khi3 ……, guan5-lai5 lau7-su1 kap4 ma1-ma1 kang7-khuan2."
        ],
        [
          "漸漸，老師親像我生活中的一本字典，無論大細項問題，毋管任何困難，伊攏有法度替我解決，予我學足多知識，識足多代誌。",
          "Tsiam7-tsiam7, lau7-su1 tshin1-tshiunn7 gua2 sing1-uah8 tiong1 e5 tsit8 pun2 ji7-tian2, bo5-lun7 tua7 se3 hang7 bun7-te5, m7-kuan2 jim7-ho5 khun3-lan5, i1 long2 u7 huat4-too7 the3 gua2 kai2-kuat4, hoo7 gua2 oh8 tsiok4 tse7 ti3-sik4, bat4 tsiok4 tse7 tai7-tsi3."
        ],
        [
          "現時，我變做一個健康活潑、充滿信心及希望的學生，這攏是老師的功勞。伊佇我的心肝底，永遠是我的恩情人。",
          "Hian7-si5, gua2 pian3-tso3 tsit8 e5 kian7-khong1 huat8-phuat4, tshiong1-mua2 sin3-sim1 kap4 hi1-bang7 e5 hak8-sing1, tse long2 si7 lau7-su1 e5 kong1-lo5. i1 ti7 gua2 e5 sim1-kuann1 te2, ing2-uan2 si7 gua2 e5 in1-tsing5 lang5."
        ],
        [
          "老師，多謝你！",
          "Lau7-su1,to1-sia7 li2."
        ]
      ],
      "篇名": "第二課  老師  多謝你"
    },
    {
      "段": [
        [
          "阿吉：",
          "A1-kiat4:"
        ],
        [
          "恁搬離開遮，已經半年啊，我時常在思念你。",
          "Lin2 puann1 li7-khui1 tsia1, i2-king1 puann3 ni5 ah4, gua2 si5-siong5 teh4 su1-liam7 li2."
        ],
        [
          "中秋節彼日，姑丈、阿姑、表兄、表姊攏來山頂賞月，一時阮兜變甲足鬧熱。",
          "Tiong1-tshiu1-tseh4 hit4 jit8, koo1-tiunn7, a1-koo1, piau2-hiann1, piau2-tse2 long2 lai5 suann1-ting2 siunn2-gueh8, tsit8 si5 guan2 tau pian3 kah4 tsiok4 lau7-jiat8."
        ],
        [
          "彼下晡，爸爸及姑丈佇客廳在泡茶；媽媽及阿姑佇灶腳在無閒；我招表兄、表姊、去果子園挽柑仔。表兄、表姊看著樹頂的柑仔，輸看著寶仝款，喝甲大細聲。柑仔實在有夠甜，阮攏總挽一布袋，三個人鬥陣拎轉來。",
          "Hit4 e7-poo1, pa1-pa1 kap4 koo1-tiunn7 ti7 kheh4-thiann1 teh4 phau3-te5; ma1-ma1 kap4 a1-koo1 ti7 tsau3-kha1 teh4 bo5-ing5; gua2 tsio1 piau2-hiann1, piau2-tse2, khi3 kue2-tsi2-hng5 ban2 kam1-a2. piau2-hiann1, piau2-tse2 khuann3 tioh8 tshiu7-ting2 e5 kam1-a2, be7-su1 khuann3 tioh8 po2 kang7-khuan2, huah4 kah4 tua7-se3 siann1. kam1-a2 sit8-tsai7 u7-kau3 tinn1, guan2 long2-tsong2 ban2 tsit8 poo3-te7, sann1 e5 lang5 tau3-tin7 ling5--tng2-lai5."
        ],
        [
          "食暗飽，阮將桌仔、椅仔搬到門口埕。中秋月餅、文旦柚、柑仔、瓜子、糖仔……，囥甲歸桌頂。大家坐做伙，那食物件，那開講，那賞月。",
          "Tsiah8 am3 pa2, guan2 tsiong toh4-a2, i2-a2 puann1 kau3 mng5-khau2-tiann5. tiong1-tshiu1 gueh8-piann2, bun5-tan3-iu7, kam1-a2, kue1-tsi2, thng5-a2 ……, khng3 kah4 kui1 toh4-ting2. tai7-ke1 tse7 tso3-hue2, na2 tsiah8 mih8-kiann7, na2 khai1-kang2, na2 siunn2-gueh8."
        ],
        [
          "表姊講：中秋節的月娘比普通時卡圓。",
          "Piau2-tse2 kong2: tiong1-tshiu1-tseh4 e5 gueh8-niu5 pi2 phoo2-thong1-si5 khah4 inn5."
        ],
        [
          "表兄講：山頂的月娘，比都市的月娘卡光。",
          "Piau2-hiann1 kong2: suann1-ting2 e5 gueh8-niu5, pi2 too1-tshi7 e5 gueh8-niu5 khah4 kng1."
        ],
        [
          "真期待你明年會當轉來遮過中秋！",
          "Tsin1 ki5-thai7 li2 me5-ni5 e7-tang3 tng2 lai5 tsia1 kue3 tiong1-tshiu1!"
        ],
        [
          "祝你",
          "Tsiok li2"
        ],
        [
          "快樂",
          "Khuai3-lok8"
        ],
        [
          "友  阿忠",
          "iu2 A1-tiong1"
        ],
        [
          "十月初五",
          "Tsap8 gueh8 tshe1 goo7"
        ]
      ],
      "篇名": "第三課  寫予朋友的批"
    },
    {
      "段": [
        [
          "台灣是一個富裕島，",
          "Tai5-uan5 si7 tsit8 e5 hu3-ju7-to2,"
        ],
        [
          "世界人人攏呵咾。",
          "Se3-kai3 lang5-lang5 long2 o1-lo2."
        ],
        [
          "土地肥，氣候好，",
          "Thoo2-te7 pui5, khi3-hau7 ho2,"
        ],
        [
          "春夏秋冬好種作，",
          "Tshun1-ha7-tshiu1-tong1 ho2 tsing3-tsoh4,"
        ],
        [
          "欲食果子免驚無。",
          "Beh4 tsiah8 kue2-tsi2 bian2 kiann1 bo5."
        ],
        [
          "搰力拍拚有福報，",
          "Kut4-lat8 phah4-piann3 u7 hok4 po3,"
        ],
        [
          "食飽穿燒無煩惱。",
          "Tsiah8-pa2 tshing7-sio bo5 huan5-lo2."
        ],
        [
          "台灣是一個美麗島，",
          "Tai5-uan5 si7 tsit8 e5 bi2-le7-to2,"
        ],
        [
          "世界人人攏呵咾。",
          "Se3-kai3 lang5-lang5 long2 o1-lo2."
        ],
        [
          "山水清，景色明，",
          "San1-sui2 tshing1, king2-sik4 bing5,"
        ],
        [
          "東西南北好旅行，",
          "Tang1-sai1-lam5-pak4 ho2 lu2-hing5,"
        ],
        [
          "四界天然那仙境。",
          "Si3-ke3 thian1-jian5 na2 sian1-king2."
        ],
        [
          "無論古蹟抑名勝，",
          "Bo5-lun7 koo2-tsik4 ah4 bing5-sing3,"
        ],
        [
          "觀光遊覽好心情。",
          "Kuan1-kong1 iu5-lam2 ho2 sim1-tsing5."
        ],
        [
          "台灣是一個快樂島，",
          "Tai5-uan5 si7 tsit8 e5 khuai3-lok8-to2,"
        ],
        [
          "世界人人攏呵咾。",
          "Se3-kai3 lang5-lang5 long2 o1-lo2."
        ],
        [
          "人口多，交通便，",
          "Jin5-khau2 tse7, kau1-thong1 pian7,"
        ],
        [
          "士農工商好發展，",
          "Su7-long5-kong1-siong1 ho2 huat4-tian2,"
        ],
        [
          "社會進步人欣羨，",
          "Sia7-hue7 tsin3-poo7 lang5 him1-sian7,"
        ],
        [
          "家庭美滿子孫賢，",
          "Ka1-ting5 bi2-mua2 kiann2-sun1 hian5,"
        ],
        [
          "自由生活那神仙。",
          "Tsu7-iu5 sing1-uah8 na2 sin5-sian1."
        ]
      ],
      "篇名": "第四課  台灣上蓋好"
    },
    {
      "段": [
        [
          "聽講古早有一個人，除了精通天文地理，會曉未卜先知以外，鼻閣真利，無論離外遠，攏有法度鼻出是啥麼物件。伊的功夫替莊內解決真多問題，大家稱呼伊是好鼻師。",
          "Thiann1 kong2 koo2-tsa2 u7 tsit8 e5 lang5, tu5-liau2 tsing1-thong1 thian1-bun5 tue7-li2, e7-hiau2 bi7-pok4-sian1-ti1 i2-gua7, phinn7 koh4 tsin1 lai7, bo5-lun7 li5 gua7-hng7, long2 u7 huat4-too7 phinn7 tshut4 si7 siann2-mih4 mih8-kiann7. i1 e5 kang1-hu1 the3 tsng1-lai7 kai2-kuat4 tsin1 tse7 bun7-te5, tai7-ke1 tshing1-hoo1 i1 si7 ho2-phinn7-sai1."
        ],
        [
          "有一工，紅天赤日頭，莊內的人當在曝粟，好鼻師叫趕緊收起來，隨時烏天暗地，落一陣大雨。抵好予四界巡視的千里眼、順風耳知影，報告玉皇大帝。玉帝認定好鼻師洩漏天機，就命令海龍王去對付伊。",
          "U7 tsit8 kang1, ang5 thinn1 tshiah4 jit8-thau5, tsng1-lai7 e5 lang5 tng1 teh4 phak8-tshik4, ho2-phinn7-sai1 kio3 in1 kuann2-kin2 siu1--khi2-lai5, sui5-si5 oo1-thinn1-am3-te7, loh8 tsit8 tsun7 tua7 hoo7. tu2-ho2 hoo7 si3-ke3 sun5-si7 e5 tshian1-li2-gan2, sun7-hong1-ni2 tsai1-iann2, po3-ko3 giok8-hong5-tai7-te3. giok8-te3 jin7-ting7 ho2-phinn7-sai1 siap8-lau7 thian1-ki1, tsiu7 bing7-ling7 hai2-ling5-ong5 khi3 tui3-hu3 i1."
        ],
        [
          "Siuh4一陣捲螺仔風吹來，一對長長的嘴鬚，對天頂伸到地面來。",
          "Siuh4 tsit8 tsun7 kng2-le5-a2 hong1 tshue1--lai5, tsit8 tui3 tng5-tng5 e5 tshui3-tshiu1, tui3 thinn1-ting2 tshun1 kau3 te7-bin7 lai5."
        ],
        [
          "有人大聲喝：「怪獸來囉！怪獸來囉！」莊內的大大細細攏驚甲 phih4-phih4惙。",
          "U7 lang5 tua7-siann1 huah4: 'kuai3-siu3 lai5 loh4! kuai3-siu3 lai5 loh4! ' tsng1-lai7 e5 tua7-tua7 se3-se3 long2 kiann1 kah4 phih4-phih4-tshuah4."
        ],
        [
          "「這是海龍王的嘴鬚，哪有啥麼通好驚？恁順伊的嘴鬚，慢慢仔[走@百]，就會當上天庭。」好鼻師一面講一面[走@百]。",
          "'Tse1 si7 hai2-ling5-ong5 e5 tshui3-tshiu1, na2 u7 siann2-mih4 thang1 ho2 kiann1? lin2 sun7 i1 e5 tshui3-tshiu1, ban7-ban7-a2 peh4 , tsiu7 e7-tang3 tsiunn7 thian1-ting5. ' ho2-phinn7-sai1 tsit8 bin7 kong2 tsit8 bin7 peh4 ."
        ],
        [
          "「哈！哈！哈！好鼻師，你中計囉！」海龍王真緊將嘴鬚大力捲起來。好鼻師無張持，對半空中摔落來，歸身軀碎鹽鹽，煞變做一隻一隻的蚼蟻，逐隻攏是好鼻師。",
          "'Hah4! Hah4! Hah4! ho2-phinn7-sai1, li2 tiong3-ke3 loh4! ' hai2-ling5-ong5 tsin1 kin2 tsiong1 tshui3-tshiu1 tai7 lat8 kng2--khi2-lai5. ho2-phinn7-sai1 bo5-tiunn1-ti5, tui3 puann3-khong1-tiong1 siak4--loh8-lai5, kui1 sin1-khu1 tshui3-iam5-iam5, suah4 pinn3-tso3 tsit8 tsiah4 tsit8 tsiah4 e5 kau2-hia7, tak8 tsiah4 long2 si7 ho2-phinn7-sai1."
        ]
      ],
      "篇名": "第五課  好鼻師"
    },
    {
      "段": [
        [
          "杜聰明出世佇日本時代，是台北縣淡水鎮北新莊人。老父雖然是在做田，但是對教育相當重視，時常鼓勵伊著愛拍拚讀冊，將來才會出頭天。",
          "Too7 tshong1-bing5 tshut4-si3 ti7 jit8-pun2 si5-tai7, si7 tai5-pak4-kuan7 tam7-tsui2-tin3 pak4-sin1-tsng1 lang5. lau7-pe7 sui-jian5 si7 teh4 tso3-tshan5, tan7-si7 tui3 kau3-iok8 siong1-tong1 tiong7-si7, si5-siong5 koo2-le7 i1 tioh8-ai3 phah4-piann3 thak8-tsheh4, tsiong1-lai5 tsiah4 e7 tshut4-thau5-thinn1."
        ],
        [
          "當時，總督府醫學校程度上高，上歹入學，但是杜聰明第一名考入去。因為身體檢查無及格，差一點仔失去機會。佳哉！代理校長看伊是人才，特別准伊註冊。",
          "Tong1-si5, tsong2-tok4-hu2 i1-hak8-hau7 thing5-too7 siong7 kuan5, siong7 phainn2 jip8-oh8, tan7-si7 Too7 tshong1-bing5 te7-it4 mia5 kho2--jip8-khi3. in1-ui7 sin1-the2 kiam2-tsa1 bo5 kip8-keh4, tsha1 tsit8-tiam2-a2 sit4-khi3 ki1-hue7. ka1-tsai3! tai7-li2 hau7-tiunn2 khuann3 i1 si7 jin5-tsai5, tik8-piat8 tsun2 i1 tsu3-tsheh4."
        ],
        [
          "伊開始逐日做體操、練棍槌、洗冷水浴、寫毛筆字……，用種種的方法來鍛鍊身體及耐性，數十年來毋曾歇睏。這種堅定的信心及意志，是伊後來偉大成就的基礎。",
          "I1 khai1-si2 tak8-jit8 tso3 the2-tshau1, lian7 kun3-thui5, se2 ling2-tsui2-ik8, sia2 moo5-pit4-ji7……, iong7 tsiong2-tsiong2 e5 hong1-huat4 lai5 thuan3-lian7 sin1-the2 kap4 nai7-sing3, soo3 tsap8 ni5 lai5 m7 bat4 hioh4-khun3. tsit4 tsiong2 kian1-ting7 e5 sin3-sim1 kap4 i3-tsi3, si7 i1 au7-lai5 ui2-tai7 sing5-tsiu7 e5 ki1-tshoo2."
        ],
        [
          "杜聰明一生研究醫學，對醫學界有真大的貢獻，是台灣第一個醫學博士。",
          "Too7 tshong1-bing5 it4-sing1 gian2-kiu3 i1-hak8, tui3 i1-hak8-kai3 u7 tsin1 tua7 e5 kong3-hian3, si7 tai5-uan5 te7-it4 e5 i1-hak8 phok4-su7."
        ]
      ],
      "篇名": "第六課  台灣第一個醫學博士"
    },
    {
      "段": [
        [
          "昨昏，叔公講一個不止有意思的故事予阮聽。",
          "Tsa1-hng1, tsik4-kong1 kong2 tsit8 e5 put4-tsi2 u7 i3-su3 e5 koo3-su7 hoo7 guan2 thiann1."
        ],
        [
          "嘴、鼻、目睭、目眉，感情真好，一直蹛鬥陣，攏毋曾離開。有一日，為著欲相爭做大，煞起冤家。",
          "Tshui3, phinn7, bak8-tsiu1, bak8-bai5, kam2-tsing5 tsin1 ho2, it4-tit8 tua3 tau3-tin7, long2 m7 bat4 li7-khui1. u7 tsit8 jit8, in1 ui7 tioh8 beh4 sio1-tsenn1 tso3 tua7, suah4 khi2 uan1-ke1."
        ],
        [
          "嘴對鼻講：「食飯皇帝大，人無我，欲按怎食？所以我上大。」",
          "Tshui3 tui3 phinn7 kong2: 'tsiah8-png7 hong5-te3 tua7, lang5 bo5 gua2, beh4 an2-tsuann2 tsiah8? soo2-i2 gua2 siong7 tua7."
        ],
        [
          "鼻哼一聲：「若準無我這枝鼻，人就喘氣，敢會當活落去？」",
          "Phinn7 hngh4 tsit8 siann1: 'na7-tsun2 bo5 gua2 tsit4 ki1 phinn7, lang5 tsiu7 be7 tshuan2-khui3, kam2 e7-tang3 uah8--loh8-khi3?"
        ],
        [
          "目睭聽甲發性地，大聲喝：「有我，人才會當看這個美麗的世界，無我，你這枝鼻早就去挵壁囉！」",
          "Bak8-tsiu1 thiann1 kah4 huat4-sing3-te7, tua7 siann1 huah4: 'u7 gua2, lang5 tsiah4 e7-tang3 khuann3 tsit4 e5 bi2-le7 e5 se3-kai3, bo5 gua2, li2 tsit4 ki1 phinn7 tsa2 tsiu7 khi3 long3-piah4 loh4!"
        ],
        [
          "鼻毋敢喘氣，目睭諍贏，沖 kua7-kua7 對目眉講：「你一隻假那刺毛仔蟲，生做有夠顧人怨，也敢淖佇我的頂頭？」",
          "Phinn7 m7 kann2 tshuan2-khui3, bak8-tsiu1 tsenn3 iann5, tshing3-kua7-kua7 tui3 bak8-bai5 kong2: 'li2 tsit8 tsiah4 ka2-na2 tshi3-moo5-a2-thang5, senn1-tso3 u7-kau3 koo3-lang5-uan3, ia7 kann2 nua3 ti7 gua2 e5 ting2-thau5?"
        ],
        [
          "目眉徛起來應：「人若無我，敢有成一個人？既然嫌我，我來走，這位讓恁啦！」",
          "Bak8-bai5 khia7 khi2 lai5 in3: 'lang5 na7 bo5 gua2, kam2 u7 sing5 tsit8 e5 lang5? ki3-jian5 hiam5 gua2, gua2 lai5 tsau2, tsit4 ui7 niu7 lin2 lah4!"
        ],
        [
          "大家聽了，攏毋敢閣作怪。",
          "Tai7-ke1 thiann1 liau2, long2 m7 kann2 koh4 tsok4-kuai3."
        ]
      ],
      "篇名": "第七課  相爭做大"
    },
    {
      "段": [
        [
          "阿祖講：",
          "A1-tsoo2 kong2:"
        ],
        [
          "「古早的淡水河，水底魚蝦真自在，河面船隻多色彩，空中飛鳥歸陣來，天頂白雲足可愛。」",
          "'Koo2-tsa2 e5 tam7-tsui2-ho5, tsui2-te2 hi5 he5 tsin1 tsu7-tsai7, ho5-bin7 tsun5-tsiah4 to sik4-tshai2, khong1-tiong pue1-tsiau2 kui1 tin7 lai5, thinn1-ting2 peh8-hun5 tsiok4 kho2-ai3."
        ],
        [
          "阿媽講：",
          "A1-ma2 kong2:"
        ],
        [
          "「永遠的淡水河，行過世外桃源－烏來瀑布；人間仙境－碧潭吊橋；全台聞名－淡水暮色；香火旺盛－三峽祖師廟。」",
          "'Ing2-uan2 e5 tam7-tsui2-ho5, kiann5-kue3 se3-gua7-tho5-guan5 － u1-lai1 phok8-poo3; jin5-kan1 sian1-king2 － phik4-tham5 tiau3-kio5; tsuan5-tai5-bun5-bing5 － tam7-tsui2 boo7-sik4; hiunn1-hue2 ong7-sing7 － sam1-kiap4 tsoo2-su1-bio7."
        ],
        [
          "阿爸講：",
          "A1-pa1 kong2:"
        ],
        [
          "「今仔日的淡水河，水，濁濁濁，魚蝦掠攏無，河邊全糞埽，大人囝仔毋敢去迌。」",
          "'Kin1-a2-jit8 e5 tam7-tsui2-ho5, tsui2, lo5-lo5-lo5, hi5 he5 liah8 long2 bo5, ho5-pinn1 tsuan5 pun3-so3, tua7-lang5 gin2-a2 m7 kann2 khi3 tshit4-tho5."
        ],
        [
          "我眠夢：",
          "Gua2 bin5-bang7:"
        ],
        [
          "阿爸陪阿祖，阿媽手牽我，鬥陣去河邊散步，水清清清，魚肥肥肥，草青青青，阮看著滿面笑容的淡水河。",
          "A1-pa1 pue5 a1-tsoo2, a1-ma2 tshiu2 khan1 gua2, tau3-tin7 khi3 ho5-pinn1 san3-poo7, tsui2 tshing1-tshing1-tshing1, hi5 pui5-pui5-pui5, tshau2 tshenn1-tshenn1-tshenn1, guan2 khuann3 tioh8 mua2-bin7 tshio3-iong5 e5 tam7-tsui2-ho5."
        ]
      ],
      "篇名": "第八課  淡水河"
    },
    {
      "段": [
        [
          "有一日暗時，媽媽煮甲真鮮臊。小弟看著桌頂的魚魚肉肉，目頭結結講：「逐日食魚食肉，活欲飫死！」伊[巴+攴]無三嘴飯，就將碗箸囥咧。",
          "U7 tsit8 jit8 am3-si5, ma1-ma1 tsu2 kah4 tsin1 tshe1-tshau1. sio2-ti7 khuann3 tioh8 toh4-ting2 e5 hi5-hi5-bah4-bah4, bak8-thau5 kat4-kat4 kong2: 'tak8-jit8 tsiah8 hi5 tsiah8 bah4, uah8 beh4 ui3 si2! ' i1 pe1 bo5 sann1 tshui3 png7, tsiu7 tsiong1 uann2-ti7 khng3--leh4."
        ],
        [
          "阿公[手+亥]頭吐大氣：「你哦！人在福中不知福。我及恁阿媽去國外旅行，才知影咱國內的生活是真富裕。這擺阮去非洲，經過一個國家，遐因為曠旱，致使饑荒，有足多人攏無物件通食，餓死的人算得，實在真可憐。」",
          "A1-kong1 hainn3-thau5 thoo2 tua7-khui3:'Li2 oh4! jin5 tsai7 hok4 tiong1 put4 ti1 hok4. gua2 kap4 lin2 a1-ma2 khi3 kok4-gua7 lu2-hing5, tsiah4 tsai1-iann2 lan2 kok4-lai7 e5 sing1-uah8 si7 tsin1 hu3-ju7. tsit4 pai2 guan2 khi3 hui1-tsiu1, king1-kue3 tsit8 e5 kok4-ka1, in1 hia1 in1-ui7 khong3-huann7, ti3-su2 ki1-hng1, u7 tsiok4 tse7 lang5 long2 bo5 mih8-kiann7 thang1 tsiah8, go7-si2 e5 lang5 be7-sng3-tit4, sit8-tsai7 tsin1 kho2-lin5. '"
        ],
        [
          "小弟聽甲頭犁犁，阿公閣講：",
          "Sio2-ti7 thiann1 kah4 thau5-le5-le5, a1-kong1 koh4 kong2:"
        ],
        [
          "「咱人毋通傷討債，有一工米甕若空，就會知苦。恁已經有夠好命，應該著愛知足惜福。」",
          "'Lan2 lang5 m7-thang1 siunn1 tho2-tse3, u7 tsit8 kang1 bi2-ang3 na7 khang1, tsiu7 e7 tsai1 khoo2. lin2 i2-king1 u7-kau3 ho2-mia7, ing1-kai1 tioh8-ai3 ti1-tsiok4-sioh4-hok4."
        ],
        [
          "阿公的話真有理，這頓暗頓實在真有意義。",
          "A1-kong1 e5 ue7 tsin1 u7-li2, tsit4 tun3 am3-tng3 sit8-tsai7 tsin1 u7 i3-gi7."
        ]
      ],
      "篇名": "第九課  食暗頓的時陣"
    },
    {
      "段": [
        [
          "過年欲到啊，阮將厝前後壁，拚掃甲清氣溜溜，家家戶戶攏在無閒辦年貨，歡喜欲過新年。",
          "Kue3-ni5 beh4 kau3 ah4, guan2 tsiong1 tshu3-tsing5 au7-piah4, piann3-sau3 kah4 tshing1-khi3-liu1-liu1, ke1-ke1-hoo7-hoo7 long2 teh4 bo5-ing5 pan7 ni5-hue3, huann1-hi2 beh4 kue3 sin1-ni5."
        ],
        [
          "過年暝，阮歸家做伙圍爐，食團圓飯。食飯飽，爸爸、媽媽予阮壓年錢。彼暗阮守年到真晏才去睏。",
          "Kue3-ni5-me5, guan2 kui1 ke1 tso3-hue2 ui5-loo5, tsiah8 thuan5-uan5-png7. tsiah8-png7 pa2, pa1-pa1, ma1-ma1 hoo7 guan2 teh4-ni5-tsinn5. hit4 am3 guan2 tsiu2-ni5 kau3 tsin1 uann3 tsiah4 khi3 khun3."
        ],
        [
          "初一日，阮透早就予炮仔聲叫精神，出門一下看，逐個穿甲媠噹噹，見面講「恭喜」。下晡，阮去廟寺燒香拜拜，求神明保平安。廟口有弄龍弄獅，也有鼓聲、鑼聲、笑聲，實在有夠鬧熱。",
          "Tshe1 it4 jit8, guan2 thau3-tsa2 tsiu7 hoo7 phau3-a2-siann1 kio3 tsing1-sin5, tshut4-mng5 tsit8-e7 khuann3, tak8 e5 tshing7 kah4 sui2-tang1-tang1, kinn3-bin7 kong2 'kiong1-hi2' . e7-poo1, guan2 khi3 bio7-si7 sio1-hiunn1 pai3-pai3, kiu5 sin5-bing5 po2 ping5-an1. bio7-khau2 u7 lang7-ling5 lang7-sai1, ia7 u7 koo2-siann1, lo5-siann1, tshio3-siann1, sit8-tsai7 u7-kau3 lau7-jiat8."
        ],
        [
          "過年人人愛，有好物通食，有新衫通穿，有紅包通領，閣會當迌。但是咱毋通干單歡喜過年，加一歲著愛加一分乖巧。",
          "Kue3-ni5 lang5-lang5 ai3, u7 ho2-mih8 thang1 tsiah8, u7 sin1-sann1 thang1 tshing7, u7 ang5-pau1 thang1 nia2, koh4 e7-tang3 tshit4-tho5. tan7-si7 lan2 m7-thang1 kan1-tann1 huann1-hi2 kue3-ni5, ke1 tsit8 hue3 tioh8-ai3 ke1 tsit8 hun7 kuai1-khiau2."
        ]
      ],
      "篇名": "第十課  過年"
    }
  ]
}
