{
  "出版年": "1997",
  "出版者": "台北縣政府",
  "年級別": "無",
  "文類": "其他教材",
  "書名": "臺北縣母語教學教材系列－臺語鄉土讀本－咱的故鄉台北縣",
  "書寫系統": "漢羅",
  "資料": [
    {
      "段": [
        [
          "古早人講：「食果子拜樹頭」。你先感覺奇怪，這句話是教人著愛「飲水思源」。現在，咱就用「飲水思源」的心情，來看咱的故鄉──台北縣。本縣總共有七個縣轄市、六個鎮及十六個鄉，每一個所在，攏有真感動人閣真心適的舊地名。",
          "Koo2-tsa2-lang5 kong2: 'tsiah8 kue2-tsi2 pai3 tshiu7-thau5' . li2 mai3 sing1 kam2-kak4 ki5-kuai3, tsit4 ku3 ue7 si7 ka3 lang5 tioh8-ai3 'im3-sui2-su1-guan5' . hian7-tsai7, lan2 to7 iong7 'im3-sui2-su1-guan5' e5 sim1-tsing5, lai5 khuann3 lan2 e5 koo3-hiong1 ─-─ tai5-pak4-kuan7. pun2-kuan7 tsong2-kiong7 u7 tshit4 e5 kuan7-hat4-tshi7, lak8 e5 tin3 kap4 tsap8-lak8 e5 hiong1, mui2 tsit8 e5 soo2-tsai7, long2 u7 tsin1 kam2-tong7-jin5 kok4 tsin1 sim1-sik4 e5 ku7 te7-mia5."
        ],
        [
          "台北縣的七個縣轄市",
          "Tai5-pak4-kuan7 e5 tshit4 e5 kuan7-hat4-tshi7"
        ],
        [
          "板橋市",
          "Pang1-kio5-tshi7"
        ],
        [
          "清朝的時陣，佇今仔日西門附近，為著利便人行路出入，舖設枋仔做橋，所以彼個所在舊名「枋橋」。大正九年（一九二○）「枋橋」才寫做「板橋」。",
          "Tshing1-tiau5 e5 si5-tsun7, ti7 kin1-a2-jit8 sai1-mng5 hu7-kin7, ui7 tioh8 li7-pian7 lang5 kiann5-loo7 tshut4-jip8, phoo1-siat4 pang1-a2 tso3 kio5, soo2-i2 hit4 e5 soo2-tsai7 ku7 mia5 'pang1-kio5' . tai7-tsing3 kau2 ni5 (it4-kiu2-ji7-khong3) 'pang1-kio5' tsiah4 sia2 tso3 'pang1-kio5' ."
        ],
        [
          "三重市",
          "Sam1-tiong5-tshi7"
        ],
        [
          "三重市佇淡水河西旁，清朝的時用圳做界線，將溪埔分做二重埔、三重埔，今仔日叫做三重市。",
          "Sam1-tiong5-tshi7 ti7 tam7-tsui2-ho5 sai1-ping5, tshing-tiau5 e5 si5 iong7 tsun3 tso3 kai3-suann3, tsiong1 khe1-poo1 pun1-tso3 ji7-ting5-poo1, sann1-ting5-poo1, kin1-a2-jit8 kio3-tso3 sam1-tiong5-tshi7."
        ],
        [
          "永和市",
          "Ing2-ho5-tshi7"
        ],
        [
          "佇清朝中期，漳州、泉州人來遮開墾，分黨結派系，時常冤家，為著欲勸誡毋通相拍，才用「永和」做名，希望大家永久和睦相處。",
          "Ti7 tshing1-tiau5 tiong1-ki5, tsiang1-tsiu1, tsuan5-tsiu1-lang5 lai5 tsia1 khai1-khun2, in1 hun1-tong2 kiat4 phai3-he7, si5-siong5 uan1-ke1, ui7 tioh8 beh4 khuan3-kai3 in1 m7-thang1 sio1-phah4, tsiah4 ing7 'ing2-ho5' tso3 mia5, hi1-bang7 tai7-ke1 ing2-kiu2 ho5-bok8 siong1-tshu3."
        ],
        [
          "中和市",
          "Tiong1-ho5-tshi7"
        ],
        [
          "中和的由來，有人是講及「漳和」倚音，「漳」誤傳作「中」；也有人認定是取「中坑庄」及「漳和」前後一字合起來的。",
          "Tiong1-ho5 e5 iu5-lai5, u7 lang5 si7 kong2 kap4 'tsiong1-ho5' ua2 im1, 'tsiong1' goo7-thuan5 tso3 'tiong1' ; ia7 u7 lang5 jin7-ting7 si7 tshu2 'tiong1-khinn1-tsng' kap4 'tsiong-ho5' tsing5-au7 tsit8 ji7 hap8--khi2-lai5 e5."
        ],
        [
          "新莊市",
          "Sin1-tsng1-tshi7"
        ],
        [
          "原來是平埔族的部落，清朝初期，漢族移民來遮的人愈來愈多，漸漸變成一個庄頭，就號名做「新莊街」，大正九年（一九二○）改名「新莊」。",
          "Guan5-lai5 si7 pinn5-poo1-tsok8 e5 poo7-lok8, tshing1-tiau5 tshoo1-ki5, han3-tsok8 i5-bin5 lai5 tsia e5 lang5 ju2 lai5 ju2 tse7, tsiam7-tsiam7 pinn3-tsiann5 tsit8 e5 tsng1-thau5, tsiu7 ho7-mia5 tso3 'sin1-tsng1-ke1' , tai7-tsing3 kau2 ni5 (it4-kiu2-ji7-khong3) kai2-mia5 'sin1-tsng1' ."
        ],
        [
          "新店市",
          "Sin1-tiam3-tshi7"
        ],
        [
          "以前，漢人佇青潭建庄，到清朝道光的時陣，佇附近有人開新店仔做生理，及青潭庄相比較，就號名叫「新店」。",
          "i2-tsing5, han3-jin5 ti7 tshing1-tham5 kian3 tsng1, kau3 tshing1-tiau5 to7-kong1 e5 si5-tsun7, ti7 hu7-kin7 u7 lang5 khui1 sin1-tiam3-a2 tso3-sing-li2, kap4 tshing1-tham5-tsng1 sio pi2-kau3, tsiu7 ho7-mia5 kio3 'sin1-tiam3' ."
        ],
        [
          "土城市",
          "Thoo5-siann5-tshi7"
        ],
        [
          "古早，漢人的祖先來遮開墾，為著防衛原住民，就用土起牆仔，所以號做「土城」。民國三十四年（一九四五）改做「土城鄉」民國八十二年（一九九三）升格改做「土城市」。",
          "koo2-tsa2, han3-jin5 e5 tsoo2-sian lai5 tsia1 khai1-khun2, ui7 tioh8 hong5-ue7 guan5-tsu7-bin5, tsiu7 ing7 thoo5 khi2 tshiunn5-a2, soo2-i2 ho7-tso3 'Thoo5-siann5' . bin5-kok4 sann-tsap8 si3 ni5 (it4-kiu2-su3-ngoo2) kai2-tso3 'Thoo5-siann5-hiong1' bin5-kok4 peh4-tsap8-ji7 ni5 (it4-kiu2-kiu2-sam1) sing1-keh4 kai2-tso3 'Thoo5-siann5-tshi7' ."
        ],
        [
          "台北縣的六個鎮",
          "Tai5-pak4-kuan7 e5 lak8 e5 tin3"
        ],
        [
          "樹林鎮",
          "Tshiu7-na5-tin3"
        ],
        [
          "舊名「風櫃店庄」，風櫃是拍鐵間用來鼓風的工具，因為以前樹林仔的舊街，有開真多拍鐵仔間，這是「風櫃店庄」的由來。另外號名「樹林」，是因為以前為著欲防治大水，有種真多樹仔，所以叫做「樹林仔」。",
          "Ku7 mia5 'hong1-kui7-tiam3-tsng1' , hong1-kui7 si7 phah4-thih4-king1 iong7lai5 koo2 hong1 e5 kang1-khu7, in1-ui7 i2-tsing5 tshiu7-na5-a2 e5 ku7 ke1, u7 khui1tsin1 tse7phah4-thih-a2-king1, tse1 si7 'hong1-kui7-tiam3-tsng1' e5 iu5-lai5. ling7-gua7 ho7-mia5 'tshiu7-na5' , si7 in1-ui7 i2-tsing5 ui7tioh8 beh4 hong5-ti7 tua7-tsui2, u7 tsing2 tsin1 tse7 tshiu7-a2, soo2-i2 kio3-tso3 'tshiu7-na5-a2' ."
        ],
        [
          "鶯歌鎮",
          "Ing1-ko1-tin3"
        ],
        [
          "鶯歌鎮東北方有一個山岩，形狀親像鷹哥鳥，名做「鷹哥石」，日本時代才改名叫做「鶯歌」。",
          "Ing1-ko-tin3 tang1-pak4-hong u7 tsit8 e5 suann1-giam5, hing5-tsong7 tshin1-tshiunn7 ing1-ko1-tsiau2, mia5 tso3 'ing1-ko1-tsioh8' , jit8-pun2 si5-tai7 tsiah4 kai2-mia5 kio3-tso3 'ing1-ko1' ."
        ],
        [
          "三峽鎮",
          "Sam1-kiap4-tin3"
        ],
        [
          "三峽以前叫做「三角湧」，因為三峽溪流入大漢溪的所在，形成一個三角形，遐的水湧真大，台語就叫做「三角湧」。大正九年（一九二○），日本人改名做「三峽」。",
          "Sam1-kiap4 i2-tsing5 kio3-tso3 'sann1-kak4-ing2' , in1-ui7 sam1-kiap4-khe1lau5jip8 tai7-han3-khe1 e5 soo2-tsai7, hing5-sing5 tsit8 e5 sann1-kak4-hing5, hia1-e5 tsui2-ing2 tsin1 tua7, tai5-gi2 tsiu7 kio3-tso3 'sann1-kak4-ing2' . tai7-tsing3 kau2 ni5 (it4-kiu2-ji7-khong3) , jit8-pun2-lang5 kai2-mia5 tso3 'sam1-kiap4' ."
        ],
        [
          "淡水鎮",
          "Tam7-tsui2-tin3"
        ],
        [
          "淡水街舊名「滬尾街」。日本有一個所在叫做「神戶」及「滬尾」發音真親像，為著避免分清，日本人就改名叫「淡水」。",
          "Tam7-tsui2-ke1 ku7 mia5 'hoo7-bue2-ke' . jit8-pun2 u7 tsit8 e5 soo2-tsai7 kio3-tso3 'sin5-hoo7' kap4 'hoo7-bue2' huat4-im1 tsin1 tshin1-tshiunn7, ui7tioh8 pi7-bian2 hun1be7tshing1, jit8-pun2-lang5 tsiu7 kai2-mia5 kio3 'tam7-tsui2' ."
        ],
        [
          "汐止鎮",
          "Sik8-tsi2-tin3"
        ],
        [
          "汐止佇基隆河的中節，舊名叫做「水轉腳」，就是講漲流的時陣，海流對淡水河流到遮就會閣流倒轉去，這就是「水轉腳」地名的由來。大正九年（一九二○），改名叫做「汐止」。",
          "sik8-tsi2 ti7 ke1-lang5-ho5 e5 tiong-tsat4, ku7 mia5 kio3-tso3 'tsui2-tng2-kha1' , tsiu7-si7 kong2 tng2-lau5 e5 si5-tsun7, hai2-liu5 tui3 tam7-tsui2-ho5 lau5kau3 tsia1to7 e7kok4 lau5 to3-tng2--khi3, tse1 tsiu7-si7 'tsui2-tng2-kha1' te7-mia5 e5 iu5-lai5. tai7-tsing3 kau2 ni5 (it4-kiu2-ji7-khong3) , kai2-mia5 kio3-tso3 'sik8-tsi2' ."
        ],
        [
          "瑞芳鎮",
          "Sui7-hong1-tin3"
        ],
        [
          "瑞芳鎮的柑坪里，原名叫「柑仔瀨」，本來是姓陳的及姓賴的二人，佇遮公家開[竹^敢]仔店，附近的人就共伊號做[竹^敢]仔賴」。後來「[竹^敢]仔」變成「柑仔」，「賴」變成「瀨」叫做「柑仔瀨」。的店號是「瑞芳號」，後來就成做本鎮的地名。",
          "sui7-hong1-tin3 e5 kam1-pinn5-li2,guan5mia5 kio3'kam1-a2-lua7' , pun2-lai5 si7 sinn3 tan5e5kap4sinn3 lua7e5nng7lang5, ti7tsia1kong1-ke1khui1 kam2-a2-tiam3, hu7-kin7e5 lang5to7kang7 i1ho7-tso3kam2-a2-lua7' . au7-lai5 'kam2-a2' pian3-sing5 'kam1-a2' , 'lua7' pian3-sing5 'lua7' kio3-tso3 'kam1-a2-lua7' . in1e5 tiam3-ho7 si7 'sui7-hong1-ho7' , au7-lai5 tsiu7 tsiann5-tso3 pun2-tin3 e5 te7-mia5."
        ],
        [
          "台北縣的十六個鄉",
          "Tai5-pak4-kuan7 e5 tsap8-lak8 e5 hiong1"
        ],
        [
          "蘆洲鄉",
          "Loo5-tsiu1-hiong"
        ],
        [
          "蘆洲古早的地名，有幾款講法：第一、遐是屬關渡媽祖廟的和尚管理，所以叫「和尚洲」；第二、有真多白鴒鷥佇遐做巢、出入，所以叫「鷺洲」；第三、倚淡水河的緣故，所以叫「河上洲」。大概因為近淡水河，溪埔頂發真多蘆葦，所以用「蘆洲」做地名。",
          "Loo5-tsiu1 koo2-tsa2 e5 te7-mia5, u7 kui2 khuan2 kong2-huat4: te7-it4, hia1 si7 siok8 kan1-tau7 ma2-tsoo2-bio7 e5 hue5-siunn7 kuan2-li2, soo2-i2 kio3 'hue5-siunn7-tsiu1' ; te7-ji7, u7 tsin1 tse7 peh8-ling5-si1 ti7 hia1 tso3-siu7, tshut4-jip8, soo2-i2 kio3 'loo7-tsiu1' ; te7-sann1, ua2 tam7-tsui2-ho5 e5 ian5-koo3, soo2-i2 kio3 'ho5-siong7-tsiu1' . tai7-khai3 in1-ui7 kin7 tam7-tsui2-ho5, khe1-poo1-ting2 huat4 tsin1 tse7 loo5-ui2, soo2-i2 ing7 'loo5-tsiu' tso3 te7-mia5."
        ],
        [
          "五股鄉",
          "Goo7-koo2-hiong1"
        ],
        [
          "蘆洲的隔壁是五股，以前漢人的祖先在開墾的時，有招集五股的資金開始開拓，才號名做「五股坑」，大正九年（一九二○）改名「五股庄」。",
          "Loo5-tsiu1 e5 keh-piah4 si7 goo7-koo2, i2-tsing5 han3-jin5 e5 tsoo2-sian1 ti7 khai1-khun2 e5 si5, iu2 tsio1-tsip8 goo7-koo2 e5 tsu1-kim1 khai1-si2 khai1-thok4, tsiah4 ho7-mia5 tso3 'goo7-koo2-khinn1' , tai7-tsing3 kau2 ni5 (it4-kiu2-ji7-khong3)kai2-mia5 'goo7-koo2-tsng' ."
        ],
        [
          "泰山鄉",
          "Thai3-san1-hiong1"
        ],
        [
          "五股的邊仔是「泰山鄉」，舊名「山腳」，本鄉山崙比較卡多，平地卡少。民國三十四年（一九四五）改名做「泰山」。",
          "Goo7-koo2 e5 pinn1-a2 si7 'thai3-san1-hiong' , ku7 mia5 'suann1-kha' , pun2-hiong1 suann1-lun7 pi2-kau3 khah tse7, pinn5-te7 khah tsio2. bin5-kok sann-tsap8-si3 ni5 (it4-kiu2-su3-ngoo2) kai2-mia5 tso3 'thai3-san1' ."
        ],
        [
          "林口鄉",
          "Na5-khau2-hiong1"
        ],
        [
          "舊名號做「樹林口」，是以前南北陸路出入樹林地區的入口要道。大正九年（一九二○）改做「林口庄」。",
          "Ku7 mia5 ho7-tso3 'tshiu7-na5-khau2' , si7 i2-tsing5 lam5-pak liok8-loo7 tshut4-jip8 tshiu7-na5 te7-khu1 e5 jip8-khau2 iau3-to7. tai7-tsing3 kau2 ni5 (it4-kiu2-ji7-khong3)kai2-tso3 'na5-khau2-tsng1' ."
        ],
        [
          "三芝鄉",
          "Sam1-tsi1-hiong1"
        ],
        [
          "清朝屬佇芝蘭三堡的範圍，聽講是平埔族的社名。日本時代取芝蘭三堡中的「芝」及「三」，將二字對調，變成「三芝庄」。民國三十四年（一九四五）改做「三芝鄉」。",
          "Tshing1-tiau5 siok8 ti7 tsi1-lan5 sam1-po2 e5 huan7-ui5, thiann1-kong2 si7 pinn5-poo1-tsok8 e5 sia7 mia5. jit8-pun2 si5-tai7 tshu2 tsi1-lan5 sam1-po2 tiong1 e5 'tsi1' kap4 'sam1' , tsiong1 nng7 ji7 tui3-tiau3, pian3-sing5 'sam1-tsi1-tsng1' . bin5-kok4 sann1-tsap8-si3 ni5 (it4-kiu2-su3-ngoo2) kai2-tso3 'sam1-tsi1-hiong1' ."
        ],
        [
          "石門鄉",
          "Tsioh8-mng5-hiong1"
        ],
        [
          "本鄉因為倚海，長期受著海風搧，海水潑，形成一個彎弓門型的海蝕石洞，親像「石門」，才叫做石門。",
          "Pun2-hiong1 in1-ui7 ua2-hai2, tng5-ki5 siu7 tioh8 hai2-hong1 sian3, hai2-tsui2 phuah4, hing5-sing5 tsit8 e5 uan1-kiong1-mng5 hing5 e5 hai2-sih8 tsioh8 tong7, tshin1-tshiunn7 'tsioh8-mng5' , tsiah4 kio3-tso3 tsioh8-mng5."
        ],
        [
          "貢寮鄉",
          "Kong3-liau5-hiong1"
        ],
        [
          "舊名「kho-nah」，平埔族設陷阱掠山豬，做的陷阱名叫「kho-nah」，有「kho-nah」的所在，就起草寮仔佇邊仔，號做「kho-nah寮」。當地人講「khong仔寮」。大正九年（一九二○）才改名做「貢寮」。",
          "Ku7 mia5 'kho1-nah4' , pinn5-poo1-tsok8 siat4 ham7-tsenn2 liah8 suann1-ti1, in1 tso3 e5 ham7-tsenn2 mia5 kio3 'kho1-nah4' , u7 'kho1-nah4' e5 soo2-tsai7, tsiu7 khi2 tshau2-liau5-a2 ti7 pinn-a2, ho7-tso3 'kho1-nah4-liau5' . tong1-te7-lang5 kong2 'khong1-a2-liau5' . tai7-tsing3 kau2 ni5 (it4-kiu2-ji7-khong3)tsiah4 kai2-mia5 tso3 'kong3-liau5' ."
        ],
        [
          "八里鄉",
          "Pat4-li2-hiong1"
        ],
        [
          "舊名「八里坌」，原是平埔族社名的譯音。清朝的時，是台北盆地一個重要出入港，後來積沙變淺，港口才徙位轉去淡水。日本時代叫做「八里庄」。",
          "Ku7 mia5 'pat4-li2-hun1' , guan5 si7 pinn5-poo-tsok8 sia7 mia5 e5 ik8-im1. tshing1-tiau5 e5 si5, si7 tai5-pak4 phun5-te7 tsit8 e5 tiong7-iau3 tshut4-jip8-kang2, au7-lai5 tsik4-sua1 pian3 tshian2, kang2-khau2 tsiah4 sua2-ui7 tng2 khi3 tam7-tsui2. jit8-pun2 si5-tai7 kio3-tso3 'pat4-li2-tsng1' ."
        ],
        [
          "金山鄉",
          "Kim1-san1-hiong1"
        ],
        [
          "舊名「金包里」，也是平埔族社名的譯音。後來保留地名「金」這字，閣因為三面攏是山，所以加一字「山」，變成新地名。日本時代號做「金山庄」。",
          "Ku7 mia5 'kim1-pau1-li2' , ia7 si7 pinn5-poo1-tsok8 sia7 mia5 e5 ik8-im1. au7-lai5 po2-liu5 te7-mia5 'kim1' tsit4 ji7, kok4 in1-ui7 sann1 bin7 long2 si7 suann1, soo2-i2 ke1 tsit8 ji7 'suann1' , pian3-sing5 sin1 te7-mia5. jit8-pun2 si5-tai7 ho7-tso3 'kim1-san1-tsng' ."
        ],
        [
          "萬里鄉",
          "Ban7-li2-hiong1"
        ],
        [
          "舊名是「萬里加投」，是西班牙人統治台灣的時，對這所在的稱呼。日本時代改做「萬里庄」。",
          "ku7 mia5 si7 'ban7-li2-ka1-tau5' , si7 se1-pan1-ga5-lang5 thong2-ti7 tai5-uan5 e5 si5, tui3 tsit4 soo2-tsai7 e5 tshing1-hoo1. jit8-pun2 si5-tai7 kai2-tso3 'ban7-li2 tsng' ."
        ],
        [
          "雙溪鄉",
          "Siang1-khe1-hiong1"
        ],
        [
          "舊名「頂雙溪」,及「下雙溪」（現在的貢寮鄉）是相對的。平林（柑仔腳溪）、牡丹（武丹坑溪）這兩條溪流會合了後叫「雙溪河」。日本時代叫「雙溪庄」。",
          "Ku7 mia5 'ting2-siang1-khe1' ,kap4 'e7-siang1-khe1' (hian7-tsai7 e5 kong3-liau5-hiong1) si7 siong-tui3 e5. penn5-na5 (kam1-a2-kha1-khe1) , boo2-tan1 (bu2-tan1-khinn1-khe1) tsit4 nng7 tiau5 khe1-liu5 hue7-hap8 liau2-au7 kio3 'siang-khe1-ho5' . jit8-pun2 si5-tai7 kio3 'siang1-khe1-tsng' ."
        ],
        [
          "平溪鄉",
          "Ping5-khe1-hiong1"
        ],
        [
          "是用平溪村的舊名「平溪仔」來號的，基隆河源頭，tshuah4流真多，到平溪村附近，地勢卡平，水流卡慢，才號做「平溪仔」。日本時代叫做「平溪庄」。",
          "Si7 ing7 ping5-khe1-tshuan1 e5 ku7 mia5 'ping5-khe1-a2' lai5 ho7 e5, ke1-lang5-ho5 guan5-thau5, tshuah4-lau5 tsin1 tse7, kau3 ping5-khe1-tshuan1 hu7-kin7, te7-si3 khah penn5, tsui2-liu5 khah4 ban7, tsiah4 ho7-tso3 'ping5-khe1-a2' . jit8-pun2 si5-tai7 kio3-tso3 'ping5-khe1-tsng1' ."
        ],
        [
          "深坑鄉",
          "Tshim1-khinn1-hiong1"
        ],
        [
          "深坑舊名「深坑仔」，景美溪tsann2 對遮經過，溪岸親像予刀切過仝款，坑崁真深，後來就照地勢號名「深坑」。",
          "Tshim1-khinn1 ku7 mia5 'tshim1-khinn1-a2' , king2-be2 khe1 tsann2 tui3 tsia1 king1-kue3, khe1-huann7 tshin1-tshiunn7 hoo7 to1 tshiat4 kue3 kang5-khuan2, khinn1-kham3 tsin1 tshim1, au7-lai5 tsiu7 tsiau3 te7-si3 ho7-mia5 'tshim1-khinn1' ."
        ],
        [
          "石碇鄉",
          "Tsioh8-ting7-hiong1"
        ],
        [
          "有人講佇石碇溪有真多大石頭，那親像唐山過台灣的時，驚反船所壓的大石；也有人講溪底的大石真多，出入攏著愛hann7 石頭過溪，那親像hann7 過戶碇仝款，所以號做「石碇」。",
          "U7 lang5 kong2 ti7 tsioh8-ting7-khe1 u7 tsin1 tse7 tua7 tsioh8-thau5, na2 tshin1-tshiunn7 tng5-suann1 kue3 tai5-uan5 e5 si5, kiann1 ping2-tsun5 soo2 teh4 e5 tua7 tsioh8; ia7 u7 lang5 kong2 khe1-te2 e5 tua7 tsioh8 tsin1 tse7, tshut4-jip8 long2 tioh8-ai3 hann7 tsioh8-thau5 kue3 khe1, na2 tshin1-tshiunn7 hann7 kue3 hoo7-ting7 kang5-khuan2, soo2-i2 ho7-tso3 'tsioh8-ting7' ."
        ],
        [
          "坪林鄉",
          "Penn5-na5-hiong1"
        ],
        [
          "舊名「坪林尾庄」，因為本鄉地勢平坦，叫做「坪」，閣有茂盛的森林，叫做「林」，佇庄尾建立的庄叫「坪林尾庄」。大正九年（一九二○）用「坪林」做庄名。",
          "Ku7 mia5 'penn5-na5-bue2-tsng1' , in1-ui7 pun2-hiong1 te7-si3 penn5-thann2, kio3-tso3 'penn5' , kok4 u7 boo7-sing7 e5 som1-lim5, kio3-tso3 'na5' , ti7 tsng1 bue2 kian3-lip8 e5 tsng1 kio3 'penn5-na5-bue2-tsng' . tai7-tsing3 kau2 ni5 (it4-kiu2-ji7-khong3)ing7 'penn5-na5' tso3 tsng1 mia5."
        ],
        [
          "烏來鄉",
          "U1-lai1-hiong1"
        ],
        [
          "聽講古早有泰雅族的原住民來遮拍獵，發見溫泉，就大聲喝「U-lai」（溫泉燒滾滾的意思），後來就用烏來做地名。",
          "Thiann1-kong2 koo2-tsa2 u7 thai3-nga2-tsok8 e5 guan5-tsu7-bin5 lai5 tsia1 phah4-lah8, huat4-kinn3 un1-tsuann5, in1 tsiu7 tua7-siann1-huah4 'U-lai' (un1-tsuann5 sio1-kun2-kun2 e5 i3-su3) , au7-lai5 to7 iong7 u1-lai1 tso3 te7-mia5."
        ]
      ],
      "篇名": "第一篇  古往今來講地名"
    },
    {
      "段": [
        [
          "「仁者樂山，智者樂水。」台北縣實在是真適合仁者、智者徛起的所在。因為，遮有全省聞名的烏來山地，也有全省上大的水系──淡水河系，有山有水，風景優美。本篇就是欲介紹台北縣的自然景緻。",
          "'Jin5-tsia2 ngau7-san1, ti3-tsia2 ngau7-sui2. ' tai5-pak4-kuan7 sit8-tsai7 si7 tsin1 sik-hap8 jin5-tsia2, ti3-tsia2 khia7-khi2 e5 soo2-tsai7. in1-ui7, tsia1 u7 tsuan5 sing2 bun5-bing5 e5 U1-lai1 suann1-te7, ia7 u7 tsuan5 sing2 siong7 tua7 e5 tsui2-he7 ── tam7-tsui2-ho5 he7, u7 suann1 u7 tsui2, hong1-king2 iu1-bi2. pun2 phian1 tsiu7-si7 beh4 kai3-siau7 tai5-pak4-kuan7 e5 tsu7-jian5 king2-ti3."
        ],
        [
          "碧潭",
          "Phik4-tham5"
        ],
        [
          "碧潭抵好佇新店溪流出山區的所在，溪水流到遮，斡一個大斡，閣來水勢變慢；碧潭的尾節閣有水壩截水，所以潭水青青青，風景真幽雅。徛佇紅色的碧潭吊橋頂，欣賞青山綠水，實在是人生的大享受。",
          "Phik4-tham5 tu2-ho2 ti7 sin1-tiam3-khe1 lau5 tshut4 suann1-khu1 e5 soo2-tsai7, khe1-tsui2 lau5 kau3 tsia1, uat4 tsit8 e5 tua7 uat4, koh4 lai5 tsui2-si3 pian3 ban7; phik4-tham5 e5 bue2-tsat4 kok4 u7 tsui2-pa3 tsiat8 tsui2, soo2-i2 tham5-tsui2 tshenn1-tshenn1-tshenn1, hong1-king2 tsin1 iu1-nga2 . khia7 ti7 ang5-sik e5 phik4-tham5 tiau3-kio5 ting2, him1-siong2 tshing1-san1-lik8-sui2, sit8-tsai7 si7 jin5-sing e5 tua7 hiang2-siu7."
        ],
        [
          "潭的倒旁，山壁真崎，親像予刀削過仝款，石壁光溜溜，壁頂刻「碧潭」二字，人講遮號做「小赤壁」。目前，碧潭雖然無過去的繁華，但是迷人的景緻千年不變，猶原是予人看著心肝清幽，精神爽快的所在。",
          "Tham5 e5 to2-ping5, suann1-piah4 tsin1 kia7, tshin1-tshiunn7 hoo7 to1 siah4 kue3 kang5-khuan2, tsioh8-piah4 kng1-liu1-liu1, piah4-ting2 khik4 'phik4-tham5' nng7 ji7, lang5 kong2 jia1 ho7-tso3 'sio2-tshiah4-piah4' . bok8-tsian5, phik4-tham5 sui1-jian5 bo5 kue3-khi3 e5 huan5-hua5, tan7-si7 be5-lang5 e5 king2-ti3 tshian1-ni5 put4-pian3, iu5-guan5 si7 hoo7 lang5 khuann3 tioh8 sim1-kuann1 tshing1-iu1, tsing1-sin5 song2-khuai3 e5 soo2-tsai7."
        ],
        [
          "烏來",
          "U1-lai1"
        ],
        [
          "烏來因為有溫泉，早就是出名的風景區。另外，上會吸引遊客注意的，就是烏來瀑布，這條瀑布是對雲仙樂園流落來的，白波波的水沖，予人看著記得世俗的煩惱。若準坐電纜車，來到雲仙樂園，遮有真多遊樂設施，好天，會當欣賞青山美景；烏陰天，予你親像騰雲駕霧，輸來到仙界。",
          "U1-lai1 in1-ui7 u7 un1-tsuann5, tsa2 tsiu7-si7 tshut4-mia5 e5 hong1-king2-khu1. ling7-gua7, siong7 e7 khip4-in2 iu5-kheh4 tsu3-i3 e5, tsiu7-si7 U1-lai1 phok8-poo3, tsit4 tiau5 phok8-poo3 si7 tui3 hun5-sian1 lok8-hng5 lau5--loh8-lai5 e5, peh8-pho1-pho1 e5 tsui2-tshiang5, hoo7 lang5 khuann3 tioh8 be7-ki3-tit4 se3-siok8 e5 huan5-lo2. na7-tsun2 tse7 tian7-lam2-tshia1, lai5-kau3 hun5-sian1 lok8-hng5, tsia1 u7 tsin1 tse7 iu5-lok8 siat4-si1, ho2-thinn1, e7-tang3 him1-siong2 tshing1-san1 bi2-king2; oo1-im1-thinn1, hoo7 li2 tshin1-tshiunn7 thing5-hun5-ka3-bu7, be7-su1 lai5-kau3 sian1-kai3."
        ],
        [
          "十分仔瀑布",
          "Tsap8-hun7-a2 phok8-poo3"
        ],
        [
          "基隆河頂節水流瀑布地形足發達，其中上壯觀，規模上大的就是十分仔瀑布。",
          "Ke1-lang5-ho5 ting2-tsat4 tsui2-liu5 phok8-poo3 te7-hing5 tsiok4 huat-tat8, ki5-tiong1 siong7 tsong3-kuan1, kui1-boo5 siong7 tua7 e5 tsiu7-si7 tsap8-hun7-a2 phok8-poo3."
        ],
        [
          "十分仔瀑布佇平溪線鐵路大華站及十分站的中間，是台灣上大的簾幕式瀑布。水流來到遮沖落來的景色，親像對高的所在放落歸疋白緞仝款，非常壯觀。瀑布下面的潭水真深，水氣罩濛，日頭照落去，就有虹出現，所以也受稱做「彩虹淵」。",
          "Tsap8-hun7-a2 phok8-poo3 ti7 ping5-khe1-suann3 thih4-loo7 tai7-hua1-tsam7 kap4 tsap8-hun7-tsam7 e5 tiong1-kan1, si7 tai5-uan5 siong7 tua7 e5 liam5-boo7-sik4 phok8-poo3. tsui2-liu5 lai5-kau3 tsia1 tshiang5--loh8-lai5 e5 king2-sik4, tshin1-tshiunn7 tui3 kuan5 e5 soo2-tsai7 pang3 loh8 kui1 phit4 peh8-tuan7 kang5-khuan2, hui1-siong5 tsong3-kuan1. phok8-poo3 e7-bin7 e5 tham5-sui2 tsin1 tshim1, tsui2-khi3 ta3-bong5, jit8-thau5 tsio3--loh8-khi3, tsiu7 u7 khing7 tshut4-hian7, soo2-i2 ia7 siunn7 tshing-tso3 'tshai2-khing7-ian1' ."
        ],
        [
          "下節水流中有真多大粒石頭，是因為山崖受水流沖崩去，留落來的，瀑布頂頭有小湖，安詳寧靜，無半點水波，是一個值得遊覽的風景區。",
          "E7-tsiat4 tsui2-liu5 tiong u7 tsin1 tse7 tua7 liap8 tsioh8-thau5, si7 in1-ui7 suann1-gai5 siu7 tsui2-liu5 tshiong1 pang1--khi3, lau5--loh8-lai5 e5, phok8-poo3 ting2-thau5 u7 sio2-oo5, an1-siong5 ling5-tsing7, bo5 puann3-tiam2 tsui2-pho1, si7 tsit8 e5 tat8-tit4 iu5-lam2 e5 hong1-king2-khu1."
        ],
        [
          "東北角海岸",
          "Tang1-pak4-kak4 hai2-huann7"
        ],
        [
          "東北角海岸佇台北縣的東北旁，倚太平洋。因為長期受著海湧的侵蝕，形成足多無仝款形狀的岩石海岸。",
          "Tang1-pak4-kak4 hai2-huann7 ti7 tai5-pak4-kuan7 e5 tang-pak4-ping5, ua2 thai3-ping5-iunn5. in1-ui7 tng5-ki5 siu7 tioh8 hai2-ing2 e5 tshim-sih8, hing5-sing5 tsiok4 tse7 bo5 kang5-khuan2 hing5-tsong7 e5 gam5-tsioh8 hai2-huann7."
        ],
        [
          "鼻頭角抵好佇東北角，因為遮的岬角thong2出伸入去海中，形狀親像鼻才號這個名。伊媠佇山岩及海景，各種的奇岩怪石，非常趣味。徛佇岸邊，看著一湧一湧的海湧siuh4-siuh4叫，那親像萬馬奔騰。白色的燈塔，綠色的山坡，碧海、藍天及白雲，予鼻頭角親像一幅風景美麗的圖。",
          "Phinn7-thau5-kak4 tu2-ho2 ti7 tang1-pak4-kak4, in1-ui7 tsia1-e5 kap4-kak thong2 tshut4 tshun1 jip8 khi3 hai2-tiong1, hing5-tsong7 tshin1-tshiunn7 phinn7 tsiah4 ho7 tsit4 e5 mia5. i1 sui2 ti7 suann1-giam5 kap4 hai2-king2, kok4-tsiong2 e5 ki5-giam5 kuai3-tsioh8, hui1-siong5 tshu3-bi7. khia7 ti7 huann7-pinn1, khuann3 tioh8 tsit8 ing2 tsit8 ing2 e5 hai2-ing2 siuh4-siuh4 kio3, na2 tshin1-tshiunn7 ban7-ma2-pun1-thing5. peh8-sik4 e5 ting1-thah4, lik8-sik e5 suann1-pho1, phik4-hai2, lam5-thian1 kap4 peh8-hun5, hoo7 phinn7-thau5-kak4 tshin1-tshiunn7 tsit8 pak4 hong1-king2 bi2-le7 e5 too5."
        ],
        [
          "福隆海水浴場佇雙溪溪口，因為受著一條斜向東南旁的沙嘴阻擋，雙溪的溪水著愛踅過沙嘴才會當出海。沙嘴以南叫做內河，遐風平浪靜，不但適合泅水、傸水，又閣是發展帆船、風浪板種種水上運動的好所在。對雙溪河口向西北行，有五公里以上，是台灣北部上罕得看見的海沙埔，遐的沙平閣齊，踏佇腳底非常爽快；金黃色的沙，日頭光照落來閣卡金閣卡媠，共福隆海水浴場加添美麗的色彩。",
          "Hok4-liong5 hai2-tsui2 ik8-tiunn5 ti7 siang1-khe1 khe1-khau2, in1-ui7 siu7 tioh8 tsit8 tiau5 tshia5-hiong3 tang1-lam5-ping5 e5 sua1-tshui3 tsoo2-tong3, siang1-khe1 e5 khe1-tsui2 tioh8-ai3 seh8-kue3 sua1-tshui3 tsiah4 e7-tang3 tshut4-hai2. sua1-tshui3 i2-lam5 kio3-tso3 lai7-ho5, hia1 hong1-ping5-long7-tsing7, put4-tan7 sik4-hap8 siu5-tsui2, sng2-tsui2, iu7-koh4 si7 huat4-tian2 phang5-tsun5, hong1-long7-pan2 tsiong2-tsiong2 tsui2-siong7 un7-tong7 e5 ho2-soo2-tsai7. tui3 siang1-khe1-ho5 khau2 hiong3 sai1-pak4 kiann5, u7 goo7 kong1-li2 i2-siong7, si7 tai5-uan5 pak4-poo7 siong7 han2-tit4 khuann3-kinn3 e5 hai2-sua1-poo1, hia1-e5 sua1 penn5 kok4 tsiau5, tah8 ti7 kha1-te2 hui1-siong5 song2-khuai3; kim1-ng5-sik e5 sua1, jit8-thau5-kng1 tsio3--loh8-lai5 koh4-khah4 kim1 koh4-khah4 sui2, ka7 hok4-liong5 hai2-tsui2 ik8-tiunn5 ka1-thiam1 bi2-le7 e5 sik4-tshai2."
        ],
        [
          "野柳",
          "Ia2-liu2"
        ],
        [
          "萬里鄉野柳村是一個深入海中的山岬，受稱做野柳岬、野柳鼻、野柳半島。也因為伊的形狀看起來親像一隻海龜，所以也有人共伊叫做「野柳龜」。",
          "Ban7-li2-hiong ia2-liu2-tshuan si7 tsit8 e5 tshim1-jip8 hai2-tiong1 e5 suann1-kap4, siu7 tshing1-tso3 ia2-liu2-kap, ia2-liu2-phinn7, ia2-liu2 puan3-to2. a2 in1-ui7 i1 e5 hing5-tsong7 khuann3--khi2-lai5 tshin1-tshiunn7 tsit8 tsiah4 hai2-ku1, soo2-i2 ia7u7lang5 ka7 i1 kio3-tso3 'ia2-liu2-ku1' ."
        ],
        [
          "山岬倚海，有真多奇形怪狀的風化石，上出名的是女王頭，仙女鞋、海蝕石奶、風化窗、豆腐岩，這幾個所在，逐位攏親像真正的仝款。入口的「野柳海洋世界」是全省唯一的海豚表演館，會當坐三千外人，這項動物表演受著真多觀眾的歡迎，尤其是囝仔兄，第一愛看。",
          "Suann1-kap4 ua2-hai2, u7 tsin1 tse7 ki5-hing5-kai3-tsong7 e5 hong1-hua3-tsioh8, siong7 tshut4-mia5 e5 si7 lu2-ong5-thau5, sian1-lu2-e5, hai2-sih8 tsioh8-lin1, hong1-hua3-thang1, tau7-hu7-giam5, tsit4 kui2 e5 soo2-tsai7, tak8-ui7 long2 tshin1-tshiunn7 tsin1-tsiann3 e5 kang5-khuan2. jip8-khau2 e5 'ia2-liu2 hai2-iunn5 se3-kai3' si7 tsuan5 sing2 i5-it4 e5 hai2-thun5 piau2-ian2 kuan2, e7-tang3 tse7 sann1-tshing gua7-lang5, tsit4 hang7 tong7-but8 piau2-ian2 siu7 tioh8 tsin1 tse7 kuan-tsiong3 e5 huan1-ging5, iu5-ki5 si7 gin2-a2-hiann1, te7-it4 ai3 khuann3."
        ],
        [
          "若是欲去野柳迌，會使坐金山往基隆的台汽客運班車，佇野柳落車；也會使家己開車去，對基隆向北行二號省道，經過翡翠灣了後，就會當看著野柳。",
          "Na7 si7 beh4 khi3 ia2-liu2 tshit4-tho5, e7-sai2 tse7 kim1-san1 ong2 ke1-lang5 e5 tai5-khi3 kheh4-un7 pan1-tshia1, ti7 ia2-liu2 loh8-tshia1; ia7 e7-sai2 ka1-ki7 khui1-tshia1 khi3, tui3 ke1-lang5 hiong3-pak4 kiann5 ji7-ho7 sing2-to7, king1-kue3 hui2-tshui3-uan1 liau2-au7, tsiu7 e7-tang3 khuann3 tioh8 ia2-liu2."
        ],
        [
          "北海岸",
          "Pak4-hai2-huann7"
        ],
        [
          "北海岸西旁對淡水，東旁到基隆，攏總有六十公里，不但是本縣，嘛是全省規劃上周至，景色上媠的海岸線。因為交通真利便，所以遮已經成做北部上多人愛來的旅遊中心。",
          "Pak4-hai2-huann7 sai1-ping5 tui3 tam7-tsui2, tang1-ping5 kau3 ke1-lang5, long2-tsong2 u7 lak8-tsap8 kong1-li2, put-tan7 si7 pun2-kuan7, ma7 si7 tsuan5 sing2 kui1-ue7 siong7 tsiu1-tsi3, king2-sik4 siong7 sui2 e5 hai2-gan7-suann3. in1-ui7 kau1-thong1 tsin1 li7-pian7, soo2-i2 tsia1 i2-king1 tsiann5-tso3 pak4-poo7 siong7 tse7 lang5 ai3 lai5 e5 li2-iu5 tiong1-sim1."
        ],
        [
          "若是用富貴角做分界點，西旁大部分是沙岸，也是全省海水浴場上密集的地區。有沙崙、洲子灣、淺水灣、白沙灣等海水浴場，其中白沙灣的「沙白水清」上出名。",
          "Na7 si7 ing7 hu3-kui3-kak4 tso3 hun1-kai3-tiam2, sai1-ping5 tua7-poo7-hun7 si7 sua1-huann7, ia7 si7 tsuan5 sing2 hai2-tsui2 ik8-tiunn5 siong7 bit8-tsip8 e5 te7-khu1. u7 sua1-lun7, tsiu1-a2-uan1, tshian2-tsui2-uan1, peh8-sua1-uan1 ting2 hai2-tsui2 ik8-tiunn5, ki5-tiong1 peh8-sua1-uainn e5 'sua1 peh8 tsui2 tshing1' siong7 tshut4-mia5."
        ],
        [
          "直透相連的白沙碧海，對西往東，來到富貴角，就漸漸變做礫石海岸。富貴角是台灣上北旁的岬角，伊是向台灣海峽thong2出去。海岬頭前有一座八角形的燈塔，建造佇明治三十年（一八九七），到現在猶原在擔任指點海上船隻的任務。",
          "Tit8-thau3 sio1-lian5 e5 peh8-sua1 phik4-hai2, tui3 sai1 ong2 tang1, lai5-kau3 hu3-kui3-kak4, tsiu7 tsiam7-tsiam7 pian3-tso3 leh8-tsioh8 hai2-huann7. hu3-kui3-kak4 si7 tai5-uan5 siong7 pak4-ping5 e5 kap4-kak4, i1 si7 hiong3 tai5-uan5 hai2-kiap4 thong2--tshut4-khi3. hai2-kap thau5-tsing5 u7 tsit8 tso7 peh4-kak4-hing5 e5 ting1-thah4, kian3-tso7 ti7 bing5-ti7 sann1-tsap8 ni5 (it4-pat4-kiu2-tshit4) , kau3 hian7-tsai7 iu5-guan5 ti7 tam1-jim7 tsi2-tiam2 hai2-siong7 tsun5-tsiah4 e5 jim7-bu7."
        ],
        [
          "富貴角以東到金山一帶，岩岸直接倚海，是咱台灣風稜石上發達的地帶；金山以東到基隆，就是山景、海景攏真媠的精華地區，出名的野柳及翡翠灣就是佇遮。尤其是野柳的奇岩怪石，親像是一片天然的藝術殿堂，來到遮，特別會當感受著造物主偉大的創造。",
          "Hu3-kui3-kak i2-tang1 kau3 kim1-san1 it4-tai3, giam5-huann7 tit8-tsiap4 ua2-hai2, si7 lan2 tai5-uan5 hong1-ling5-tsioh8 siong7 huat4-tat8 e5 te7-tai3; kim1-san1 i2-tang1 kau3 ke1-lang5, tsiu7-si7 suann1-king2, hai2-king2 long2 tsin1 sui2 e5 tsing1-hua5 te7-khu1, tshut4-mia5 e5 ia2-liu2 kap4 hui2-tshui3-uan1 tsiu7-si7 ti7 tsia1. iu5-ki5 si7 ia2-liu2 e5 ki5-giam5 kuai3-tsioh8, tshin1-tshiunn7 si7 tsit8 phian3 thian1-jian5 e5 ge7-sut8 tian7-tong5, lai5-kau3 tsia1, tik8-piat8 e7-tang3 kam2-siu7 tioh8 tso7-but8-tsu2 ui2-tai7 e5 tshong3-tso7."
        ],
        [
          "新店溪",
          "Sin1-tiam3-khe1"
        ],
        [
          "新店溪是淡水河三大支流之中，污染上少的一條，除了風景秀麗以外，閣卡是大台北地區主要的水源區，提供大台北地區百分之九十的自來水。",
          "Sin1-tiam3-khe1 si7 tam7-tsui2-ho5 sann1 tua7 tsi-liu5 tsi1-tiong, u3-jiam2 siong7 tsio2 e5 tsit8 tiau5, tu5-liau2 hong1-king2 siu3-le7 i2-gua7, kok4-khah4 si7 tua7-tai5-pak4 te7-khu1 tsu2-iau3 e5 tsui2-guan5-khu1, the5-kiong1 tua7-tai5-pak4 te7-khu1 pah4 hun1 tsi1 kau2-tsap8 e5 tsu7-lai5-tsui2."
        ],
        [
          "新店溪的兩條支流──南勢溪、北勢溪，源頭攏是雪山山脈。這條溪山高谷深，河床高低差真多，有幾位瀑布以及tshuah4流，風景真媠，除了瀑布，猶有娃娃谷、紅河谷、洪荒峽，攏是少年人假日上愛去迌的所在。民國七十六年（一九八七），政府佇北勢溪、翡翠谷附近，開始興建翡翠水庫，這個水庫大閣媠，會當供應大台北地區到民國一百十九年（二○三○）的用水量。",
          "Sin1-tiam3-khe1 e5 nng7 tiau5 tsi1-liu5 ── lam5-si3-khe1, pak4-si3-khe1, guan5-thau5 long2 si7 seh4-suann1 suann-meh8. tsit4 tiau5 khe1 suann1 kuan5 kak4 tshim1, ho5-tshng5 kuan5-ke7 tsha1-tsin1 tse7, u7 kui2 ui7 phok8-poo3 i2-kip8 tshuah4-lau5, hong1-king2 tsin1 sui2, tu5-liau2 phok8-poo3, iau2 u7 ua1-ua1-kak4, hong5-ho5-kok4, hong5-hong1-kiap8, long2 si7 siau3-lian5-lang5 ka3-jit8 siong7 ai3 khi3 tshit4-tho5 e5 soo2-tsai7. bin5-kok4 tshit4-tsap8-lak8 ni5 (it4-kiu2-pat4-tshit4) , tsing3-hu2 ti7 pak4-si3-khe1, hui2-tshui3-kok4 hu7-kin7, khai1-si2 hing1-kian3 hui2-tshui3-tsui2-khoo3, tsit e5 tsui2-khoo3 tua7 koh4 sui2, e7-tang3 kiong1-ing3 tua7-tai5-pak4 te7-khu1 kau3 bin5-kok4 tsit8-pah4 tsap8-kau2 ni5 (ji7-khong3-sam1-khong3) e5 iong7-tsui2-liong7."
        ],
        [
          "北勢溪，源頭佇宜蘭及台北縣交界的鶯仔嶺，遐地勢卡低，坡度卡平，水流卡慢；坪林的露營、傸水，是少年人上愛的所在。另外，遮因為雨水多，也是全世界出名包種茶的出產地。",
          "Pak4-si3-khe, guan5-thau5 ti7 gi5-lan5 kap4 tai5-pak4-kuan7 kau1-kai3 e5 ing-a2-nia2, hia1 te7-si3 khah ke7, pho1-too7 khah penn5, tsui2-liu5 khah4 ban7; penn5-na5 e5 loo7-iann5, sng2-tsui2, si7 siau3-lian5-lang5 siong7 ai3 e5 soo2-tsai7. ling7-gua7, tsia1 in1-ui7 hoo7-tsui2 tse7, ia7 si7 tsuan5 se3-kai3 tshut4-mia5 pau1-tsiong2-te5 e5 tshut4-san2-te7."
        ],
        [
          "對龜山開始，南、北勢溪合做「新店溪」，溪水順新店、景美、永和、板橋，流到江仔翠附近，然後流入淡水河。",
          "Tui3 ku1-suann1 khai-si2, lam5, pak4-si3-khe1 hap8-tso3 'sin1-tiam3-khe1' , khe1-tsui2 sun7 sin1-tiam3, king2-be2, ing2-ho5, pang1-kio5, lau5 kau3 kang1-a2-tshui3 hu7-kin7, jian5-au7 lau5 jip8 tam7-tsui2-ho5."
        ],
        [
          "新店溪的頂節，水量豐富閣平穩，自來水公司及電力公司佇遮建築真多攔水壩，有碧潭、直潭及彎潭，攏是划船的好所在。民國六十年（一九七一）以前，歸條新店溪攏真清氣，蹛佇溪邊的囝仔，攏有佇溪內摸蜊仔兼泅水的經驗。毋閣，現在就使囉，因為溪水攏受污染，新店溪的特產──[魚+桀]魚，嘛已經絕種；另外，「竹篙頭」魚也因為污染，著愛到南、北勢溪頂節才有。污染實在真可怕，新店溪只有一條，咱應該著愛好好仔共伊疼惜！",
          "Sin1-tiam3-khe1 e5 ting2-tsat4, tsui2-liong7 hong1-hu3 koh4 ping5-un2, tsu7-lai5-tsui2 kong1-si1 kap4 tian7-lik8 kong1-si1 ti7 tsia1 kian3-tiok8 tsin1 tse7 nua5-tsui2-pa3, u7 phik4-tham5, tit8-tham5 kap4 uan1-tham5, long2 si7 ko3-tsun5 e5 ho2-soo2-tsai7. bin5-kok4 lak8-tsap8 ni5 (it4-kiu2-tshit4-it4) i2-tsing5, kui1 tiau5 sin1-tiam3-khe1 long2 tsin1 tshing1-khi3, tua3 ti7 khe1-pinn1 e5 gin2-a2, long2 u7 ti7 khe1-lai7 bong1 la5-a2 kiam1 siu5-tsui2 e5 king1-giam7. m7-koh4, hian7-tsai7 tsiu7 be7-sai2 lo3, in1-ui7 khe1-tsui2 long2 siu7 u3-jiam2, sin1-tiam3-khe1 e5 tik8-san2 ──kiat8-hi5, ma7 i2-king1 tsuat8-tsing2; ling7-gua7, 'tik4-ko1-thau5' hi5 a7 in1-ui7 u3-jiam2, tioh8-ai3 kau3 lam5, pak4-si3-khe1 ting2 tsat4 tsiah4 u7. u3-jiam2 sit8-tsai7 tsin1 kho2-phann3, sin1-tiam3-khe1 tsi2-u7 tsit8 tiau5, lan2 ing1-kai1 tioh8-ai3 ho2-ho2-a2 ka7 i1 thiann3-sioh4!"
        ]
      ],
      "篇名": "第二篇  山明水秀"
    },
    {
      "段": [
        [
          "歷史，留落來真多先民拍拚的腳跡。逐個腳跡，攏是祖先流汗流血才留落來的，所以，咱著愛知通保惜，將伊留予咱的子孫看，因為這是真寶貴的文化祖產。",
          "Lik8-su2, lau5--loh8-lai5 tsin1 tse7 sian1-bin5 phah4-piann3 e5 kha1-jiah4. tak8-e5 kha1-jiah4, long2 si7 tsoo2-sian1 lau5-kuann7 lau5-huih4 tsiah4 lau5--loh8-lai5 e5, soo2-i2, lan2 tioh8-ai3 tsai1 thang1 po2-sioh4, tsiong1 i1 lau5 hoo7 lan2 e5 tsu2-sun1 khuann3, in1-ui7 tse1 si7 tsin1 po2-kui3 e5 bun5-hua3 tsoo2-san2."
        ],
        [
          "咱的祖先，留蹛台北縣的腳跡少，親像最近逐家重視的十三行遺址，其他猶有：林家花園、三峽祖師廟、淡水牛津學堂……",
          "Lan2 e5 tsoo2-sian1, lau5 tua3 tai5-pak4-kuan7 e5 kha1-jiah4 be7-tsio2, tshin1-tshiunn7 tsue3-kin7 tak8-ke1 tiong7-si7 e5 tsap8-sann1-hang5 ui5-tsi2, ki5-thann1 iau2 u7: lim5 ka1 hue1-hng5, sam1-kiap4 tsoo2-su1-bio7, tam7-tsui2 gu5-tin1 oh8-tng5 ……."
        ],
        [
          "即的古蹟，真值得咱懷念，這個單元，就是欲[毛^火]你同齊去欣賞台北縣的古蹟。",
          "Tsia1-e5 koo2-tsik4, tsin1 tat8-tit4 lan2 huai5-liam7, tsit4 e5 tan1-guan5, tsiu7-si7 beh4 tshua7 li2 tang5-tse5 khi3 him1-siong2 tai5-pak4-kuan7 e5 koo2-tsik4."
        ],
        [
          "淡水牛津學堂",
          "Tam7-tsui2 gu5-tin1 oh8-tng5"
        ],
        [
          "清朝咸豐年間，及英國、法國訂立天津條約，開放淡水、基隆、安平及打狗（高雄）四個港口，外商開始來台灣做生理，天主教、基督教也仝時傳入來。同治十一年（一八七二），有一個廿八歲的加拿大青年──馬偕，來淡水開始傳基督教，將西方的文明帶來淡水及台灣北部。伊一生佇傳教、教育、醫療各方面貢獻真多。伊募款建造的牛津學堂，到這陣猶是淡水上出名的建築。",
          "Tshing1-tiau5 hiam5-hong1 ni5-kan1, kap4 ing1-kok4, huat4-kok4 ting3-lip8 thian1-tin1 tiau5-iok4, khai1-hong3 tam7-tsui2, ke1-lang5, an1-ping5 kap4 tann2-kau2 (ko1-hiong5) si3 e5 kang2-khau2, gua7-siong1 khai1-si2 lai5 tai5-uan5 tso3-sing1-li2, thian1-tsu2-kau3, ki1-tok4-kau3 a2 kang5-si5 thuan5--jip8-lai5. tong5-ti7 tsap8-it ni5 (it4-pat4-tshit4-ji7) , u7 tsit8 e5 jiap8-peh4 hue3 e5 ka1-na2-tai7 tshing1-lian5 ── ma2-kai1, lai5 tam7-tsui2 khai1-si2 thuan5 ki1-tok4-kau3, tsiong1 se1-hong1 e5 bun5-bing5 tua3 lai5 tam7-tsui2 kap4 tai5-uan5 pak4-poo7. i1 it4-sing1 ti7 thuan5-kau3, kau3-iok8, i1-liau5 kok4-hong1-bin7 kong3-hian3 tsin1 tse7. i1 boo7-khuan2 kian3-tso7 e5 gu5-tin1 oh8-tng5, kau3 tsit4-tsun7 iau2 si7 tam7-tsui2 siong7 tshut4-mia5 e5 kian3-tiok8."
        ],
        [
          "光緒六年（一八八○），馬偕轉去加拿大渡假，佇故鄉安大略省牛津邵募集資金，第二年轉來淡水，建造學堂，光緒八年（一八八二）完工。牛津學堂坐北向南，東西闊七十六呎，南北長一一六呎，聽講磚仔、厝瓦攏是對廈門運來的，用秫米煮爛做秫米糊，及石灰、糖汁攪做三合土來使用。這間學堂看起來是西方教堂，實際上猶是有東方色彩，正面分三間，兩旁攏有護龍。為著欲予地方人士對宣教師反感，所以厝頂有八座小佛塔。現在只剩六座，以外猶原保持原來的風貌。",
          "Kong1-su7 lak8 ni5 (it4-pat4-pat4-khong3) , ma2-kai1 tng2 khi3 ka1-na2-tai7 too7-ka2, ti7 koo3-hiong1 an1-tai7-liok8-sing2 gu5-tin1-sio7 boo7-tsip8 tsu1-kim1, te7-ji7 ni5 tng2 lai5 tam7-tsui2, kian3-tso7 oh8-tng5, kong1-su7 peh4 ni5 (it4-pat4-pat4-ji7) uan5-kang1. gu5-tin1 oh8-tng5 tse7-pak4 hiong3-lam5, tang1-sai1 khuah4 tshit4-tsap8-lak8 tshik4, lam5-pak4 tiong2 it-it-liok8 tshik4, thiann1-kong2 tsng1-a2, tshu3-hia7 long2 si7 tui3 e7-mng5 un7 lai5 e5, ing7 tsut8-bi2 tsu2 nua7 tso3 tsut8-bi2-koo5, kap4 tsioh8-hue1, thng5-tsiap4 kiau2-tso3 sann1-hap8-thoo2 lai5 su2-iong7. tsit4 king1 oh8-tng5 khuann3--khi2-lai5 si7 se1-hong1 kau3-tng5, sit8-tse3 siong7 iau2 si7 u7 tang1-hong1 sik4-tshai2, tsiann3-bin7 hun1 sann1 king1, nng7-ping5 long2 u7 hoo7-ling5. ui7 tioh8 beh4 hoo7 te7-hng jin5-su7 be7 tui3 suan1-kau3-su1 huan2-kam2, soo2-i2 tshu3-ting2 u7 peh4 tso7 sio2 hut8-thah4. hian7-tsai7 tsi2 tshun1 lak8 tso7, i2-gua7 iu5-guan5 po2-tshi5 guan5-lai5 e5 hong1-mau7."
        ],
        [
          "板橋林家花園",
          "Pang1-kio5 lim5 ka1 hue1-hng5"
        ],
        [
          "板橋林家花園是林本源家族起造的，是三座大落厝四合院的傳統古厝。卡早是本地上高、上媠的建築。戰後漸漸荒廢，目前由縣政府民政課整修，開放縣民參觀。佇遮簡單介紹板橋林家花園出名的建築：",
          "Pang1-kio5 lim5 ka1 hue1-hng5 si7 Lim5 pun2-guan5 ka1-tsok8 khi2-tso7 e5, si7 sann1 tso7 tua7-loh8-tshu3 si3-hap8-inn7 e5 thuan5-thong2 koo2 tshu3. khah4-tsa2 si7 pun2-te7 siong7 kuan5, siong7 sui2 e5 kian3-tiok8. tsian3-au7 tsiam7-tsiam7 hong1-hui3, bok8-tsian5 iu5 kuan7-tsing3-hu2 bin5-tsing3-kho3 tsing2-siu1, khai1-hong3 kuan7-bin5 tsham1-kuan1. ti7 tsia1 kan2-tan1 kai3-siau7 pang1-kio5 lim5 ka1 hue1-hng5 tshut4-mia5 e5 kian3-tiok8:"
        ],
        [
          "汲古書屋：大約二十一坪，以前有收藏宋、元善本及古今名冊幾仔萬本。",
          "Khip4-koo2-su1-ok4: tai7-iok4 ji7-tsap8-it8 pinn5, i2-tsing5 u7 siu1-tsong5 song3, uan5 sian7-pun2 kap4 koo2-kim1 mia5-tsheh4 kui2-a2 ban7 pun2."
        ],
        [
          "方鑑齋：大約三十坪，是讀冊人吟詩的所在。前埕是四方池，池中有戲台，正手旁假山一層一層，壁頂有刻詩文；倒手旁是僮僕女婢看戲的所在。",
          "Hong1-kam3-tsai1: tai7-iok4 sann1-tsap8 pinn5, si7 thak8-tsheh4-lang5 gim5-si1 e5 soo2-tsai7. tsing5-tiann5 si7 su3-hong1-ti5, ti5-tiong1 u7 hi3-tai5, tsiann3-tshiu2-ping5 ke2-suann1 tsit8 tsan5 tsit8 tsan5, piah4-ting2 u7 khik4 si1-bun5; to3-tshiu2-ping5 si7 tong7-pok8 li2-pi7 khuann3-hi3 e5 soo2-tsai7."
        ],
        [
          "來青閣：大約100坪，有兩層樓，是予人客歇睏的所在。外口的走廊有刻蔡鎮、米芾、周凱寫的大字及謝琯樵畫的竹畫，閣有真幼秀的樓梯，當時是板橋上高的建築物。附近歸片的青翠，攏佇目睭前。",
          "Lai5-tshing1-koh4: tai7-iok 100 pinn5, u7 nng7 tsan5 lau5, si7 hoo7 lang5-kheh4 hioh4-khun3 e5 soo2-tsai7. gua7-khau2 e5 tsau2-long5 u7 khik4 Tshua3 Tin3, Bi2 Hut4, Tsiu1 Khai2 in1 sia2 e5 tua7-li7 kap4 Tsia7 kuan1-tsiau5 ue7 e5 tik4-ue7, koh4 u7 tsin1 iu3-siu3 e5 lau5-thui1, tong1-si5 si7 pang1-kio5 siong7 kuan5 e5 kian3-tiok8-but8. hu7-kin7 kui1 phian3 e5 tshinn1-tshui3, long2 ti7 bak8-tsiu1-tsing5."
        ],
        [
          "月波水榭：有兩間菱角形的厝起相連，四周圍攏是水。",
          "Guat8-pho1-sui2-sia7: u7 nng7 king1 ling5-kak4-hing5 e5 tshu3 khi2 sio1-lian5, si3-tsiu-ui5 long2si7 tsui2."
        ],
        [
          "定靜堂：大約一五六坪，是招待人客的所在。",
          "Ting7-tsing7-tong5: tai7-iok4 it4-goo7-liok8 pinn5, si7 tsiau1-thai7 lang5-kheh4 e5 soo2-tsai7."
        ],
        [
          "榕蔭大池：是一個半月形的大水池，池中的涼亭有四角型、圓型、三角型、六角形的變化；中央猶有「梅花塢」、「釣魚磯」、「海棠池」、「雲錦渠」，布置經營甲真巧氣。",
          "Iong5-im3-tai7-ti5: si7 tsit8 e5 puann3-gueh8-hing5 e5 tua7 tsui2-ti5, ti5-tiong1 e5 liang5-ting5 u7 si3-kak4-hing5, inn5-hing5, sann-kak4-hing5, lak8-kak4-hing5 e5 pian3-hua3; tiong1-ng1 iau2 u7 'Mui5-hua1-oo1' , 'Tio3-hi5-ki1' , 'Hai2-tong5-ti5' , 'Hun5-kim2-ku5' , poo3-ti3 king1-ing5 kah8 tsin1 kha2-khi3."
        ],
        [
          "若準有閒，咱親身去遊賞林家花園，就會當了解傳統建築及林園的美麗，也會通想著以前好額人的生活是何等的快樂消遙！",
          "Na7-tsun2 u7-ing5, lan2 tshin1-sin1 khi3 iu5-siunn2 lim5 ka1 hue1-hng5, tsiu7 e7-tang3 liau2-kai2 thuan5-thong2 kian3-tiok8 kap4 lim5-hng5 e5 bi2-le7, a2 e7-thang1 siunn7 tioh8 i2-tsing5 ho2-giah8-lang5 e5 sing1-uah8 si7 ho5-ting2 e5 khuai3-lok8 siau1-iau5!"
        ],
        [
          "深坑黃家祖厝",
          "Tshim1-khinn ng5 ka1 tsoo2-tshu3"
        ],
        [
          "清朝的時陣，黃家是深坑的大家族，起的厝真有派頭閣真好看，到現在猶保存甲相當完整，是真難得的代誌。",
          "Tshing-tiau5 e5 si5-tsun7, ng5 ka1 si7 tshim1-khinn1 e5 tua7-ka1-tsok8, in1 khi2 e5 tshu3 tsin1 u7 phai3-thau5 koh4 tsin1 ho2-khuann3, kau3 hian7-tsai7 iau2 po2-tsun5 kah8 siong1-tong1 uan5-tsing2, si7 tsin1 lan5-tit4 e5 tai7-tsi3."
        ],
        [
          "深坑地區的黃家祖厝攏總有三、四座；其中保存上好的是佇深坑街頭「深坑子六十八號」彼間。街尾另外有一座號做「永安居」，嘛保存了[禾+黑]。閣對街仔行過吊橋、紅毛土橋，猶有兩棟黃家祖厝。",
          "Tshim1-khinn te7-khu e5 ng5 ka1 tsoo2-tshu3 long2-tsong2 u7 sann1, si3 tso7; ki5-tiong1 po2-tsun5 siong7 ho2 e5 si7 ti7 tshim1-khinn1 ke1-thau5 'tshim1-khinn1-a2 lak8-tsap8-peh4 ho7' hit4 king1. kue1-bue2 ling7-gua7 u7 tsit8 tso7 ho7-tso3 'ing2-an1-ki1' , ma7 po2-tsun5 liau2 be7-bai2. koh4 tui3 ke1-a2 kiann5-kue3 tiau3-kio5, ang5-mng5-thoo5 kio5, iau2 u7 nng7 tong3 ng5 ka1 tsoo2-tshu3."
        ],
        [
          "「深坑子六十八號」這座祖厝，外面有起圍牆仔，對內面看入去是三合院式，門前有兩重磚仔的花牆，正身比厝埕閣卡高，正身及護龍入門的所在攏有石硈仔。厝埕是順山坡的地勢，用石硈仔分高低層，看起來橂篤閣有古早味。正身翹脊沖高高，雕刻的部分漸漸落去，窗仔頂有青化磚做的通氣空，美觀大方。入正身就看著門柱頂有橫聯、直聯以及窗仔頂的題字，會當知影當時主人希望以「孝」來傳家。大廳內除了歷代祖先的牌位以外，猶有清朝時代所刻佇石柱的金字對聯，可惜已經有淡薄落漆。邊仔的門也攏有題字。目前，祖厝是黃青松夫婦在蹛，只有佇年節時各房子孫轉來祭祖的時陣，才有鬧熱的氣氛。",
          "'Tshim1-khinn1-a2 lak8-tsap8-peh4 ho7' tsit4 tso7 tsoo2-tshu3, gua7-bin7 u7 khi2 ui5-tshiunn5-a2, tui3 lai7-bin7 khuann3--jip8-khi3 si7 sann1-hap8-inn7 sik4, mng5 tsing5 u7 nng7 ting7 tsng1-a2 e5 hue1-tshiunn5, tsiann3-sin1 pi2 tshu3-tiann5 koh4-khah4 kuan5, tsiann3-sin1 kap4 hoo7-ling5 jip8-mng5 e5 soo2-tsai7 long2 u7 tsioh8 khiat4-a2. tshu3-tiann5 si7 sun7 suann1-pho e5 te7-si3, ing7 tsioh8 khiat4-a2 hun1 kuan5-ke7-tsan5, khuann3--khi2-lai5 ting7-tauh4 koh4u7 koo2-tsa2 bi7. tsiann3-sin1 khiau3-tsit4 tshing3-kuan5-kuan5, tiau1-khik4 e5 poo7-hun7 tsiam7-tsiam7 loh8--khi3, thang-a2 ting2 u7 tshenn1-hua3-tsng1 tso3 e5 thong1-khi3-khang1, bi2-kuan1 tai7-hong1. jip8 tsiann3-sin1 tsiu7 khuann3 tioh8 mng5-thiau7 ting2 u7 huainn5 lian5, tit8 lian5 i2-kip8 thang1-a2 ting2 e5 te5-ji7, e7-tang3 tsai1-iann2 tong1-si5 tsu2-lang5 hi1-bong7 i2 'hau3' lai5 thuan5-ka1. tua7-thiann lai7 tu5-liau2 lik8-tai7 tsoo2-sian1 e5 pai5-ui7 i2-gua7, iau2 u7 tshing1-tiau5 si5-tai7 soo2 khik4 ti7 tsioh8-thiau7 e5 kim1 ji7 tui3-lian5, kho2-sioh4 i2-king1 u7 tam7-poh8 loh8 tshat4. pinn-a2 e5 mng5 ia7 long2 u7 te5-ji7. bok8-tsian5, tsoo2-tshu3 si7 Ng5 tshing1-siong5 hu1-hu7 ti7 tua3, tsi2-u7 ti7 ni5-tseh4-si5 koh4-phang5 tsu2-sun1 tng2 lai5 tse3-tsoo2 e5 si5-tsun7, tsiah4 u7 lau7-jiat8 e5 khi3-hun1."
        ],
        [
          "街尾「永安居」的建築及「深坑子六十八號」仝款。厝埕分兩層，大門入口攏有石硈仔，門聯、神位左右的題聯也攏差不多仝款。另外佇吊橋後的黃家祖厝，就無親像這兩座的完整。",
          "Ke1-be2 'ing2-an1-ki1' e5 kian3-tiok8 kap4 'tshim1-khinn1-a2 lak8-tsap8-peh4 ho7' kang5-khuan2. tshu3 tiann5 hun1 nng7 tsan3, tua7-mng5 jip8-khau2 long2 u7 tsioh8 khiat4-a2, mng5-lian5, sin5-ui7 tso2-iu7 e5 te5-lian5 ia7 long2 tsha1-put4-to1 kang5-khuan2. ling7-gua7 ti7 tiau3-kio5 au7 e5 ng5 ka1 tsoo2-tshu3, tsiu7 bo5 tshin1-tshiunn7 tsit4 nng7 tso7 e5 uan5-tsing2."
        ],
        [
          "八里十三行",
          "Pat4-li2 tsap8-sann1-hang5"
        ],
        [
          "台北縣八里鄉有一個所在號做十三行。遐有埋藏大約一千八百年前，古早人留落來的寶物，有唐朝及宋朝的古錢、妝飾品、粗瓷、螺仔殼、野獸的骨骸、倍葬物、生活的遺蹟，及三間拍鐵間。考古學者認定這個寶物的主人，是已經消失的凱達格蘭人，是古早佇台灣北部平埔族的一個支派，及唐朝中國南旁的民族仝款攏是屬佇「南島語族」。",
          "Tai5-pak4-kuan7 pat4-li2-hiong u7 tsit8 e5 soo2-tsai7 ho7-tso3 tsap8-sann1-hang5. hia1 u7 bai5-tsong5 tai7-iok4 tsit8-tshing1 peh4-pah4 ni5-tsing5, koo2-tsa2-lang5 lau5--loh8-lai5 e5 po2-but8, u7 tong5-tiau5 kap4 song3-tiau5 e5 koo2 tsinn5, tsng1-sik4-phin2, tshoo1-hui5, le5-a2-khak4, ia2-siu3 e5 kut4-kai1, pue7-tsong3-but8, sing1-uah8 e5 ui5-tsik4, kap4 sann1 king1 phah4-thih4-king1. kho2-koo2 hak8-tsia2 jin7-ting7 tsit4 e5 po2-but8 e5 tsu2-lang5, si7 i2-king1 siau1-sit4 e5 khai2-tat8-kik4-lan5-lang5,  in1 si7 koo2-tsa2 ti7 tai5-uan5 pak4-poo7 pinn5-poo1-tsok8 e5 tsit8 e5 tsi1-phai3, kap4 tong5-tiau5 tiong1-kok4 lam5-ping5 e5 bin5-tsok8 kang5-khuan2 long2 si7 siok8-ti7 'lam5-to2-gi2-tsok8' ."
        ],
        [
          "對十三行挖出來的古物，咱會當知影，遐的古早人是靠掠魚、拍獵來過日子，也會曉種稻仔、織布。閣知影的人死了後，無用棺材，是直接用土埋。",
          "Ui3 tsap8-sann1-hang5 oo2--tshut4-lai5 e5 koo2-but8, lan2 e7-tang3 tsai1-iann2, hia1-e5 koo2-tsa2-lang5 si7 kho3 liah8-hi5, phah4-lah8 lai5 kue3 jit8-tsi2, in1 a7 e7-hiau2 tsing3 tiu7-a2, tsit4-poo3. koh4 tsai1-iann2 in1 e5 lang5 si2 liau2-au7, bo5 iong7 kuann1-tsha5, si7 tit8-tsiap4 iong7-thoo5 tai5."
        ],
        [
          "十三行的古物真有歷史價值，上蓋有價值的是拍鐵間，是台灣考古的重要資料，說明佇千外年前，凱達格蘭人可能會曉拍鐵的技術，已經對石器時代進入鐵器時代。",
          "Tsap8-sann1-hang5 e5 koo2 but8 tsin1 u7 lik8-su2 ke3-tat8, siong7-kai3 u7 ke3-tat8 e5 si7 phah4-thih4-king1, si7 tai5-uan5 kho2-koo2 e5 tiong7-iau3 tsu1-liau7, suat4-bing5 ti7 tshing1 gua7 ni5-tsing5, khai2-tat8-kik4-lan5-lang5 kho2-ling5 e7-hiau2 phah4-thih e5 ki1-sut8, i2-king1 tui3 tsioh8-khi3 si5-tai7 tsin3-jip8 thih4-khi3 si5-tai7."
        ],
        [
          "淡水紅毛城",
          "Tam7-tsui2 ang5-mng5-siann5"
        ],
        [
          "淡水有一座「紅毛城」，伊的本名叫「聖多明哥城」，大約佇三百六十外年前，西班牙人侵佔淡水的時所起的。後來這個所在予荷蘭人佔去，彼時的人叫荷蘭人「紅毛仔」，所以就改名叫做「紅毛城」。",
          "Tam7-tsui2 u7 tsit8 tso7 'ang5-mng5-siann5' , i1 e5 pun2-mia5 kio3 'siann3-to1-bing5-ko1-siann5' , tai7-iok4 ti7 sann1-pah4 lak8-tsap8 gua7 ni5-tsing5, se1-pan1-ga5-lang5 tshim1-tsiam3 tam7-tsui2 e5 si5 soo2 khi2 e5. au7-lai5 tsit4 e5 soo2-tsai7 hoo7 ho5-lan5-lang5 tsiam3--khi3, hit4-si5 e5 lang5 kio3 ho5-lan5-lang5 'ang5-mng5-a2' , soo2-i2 tsiu7 kai2-mia5 kio3-tso3 'ang5-mng5-siann5' ."
        ],
        [
          "紅毛城的建築，主要有兩棟。頭前棟是主樓，及城堡仝款，分做頂下兩層，用紅磚仔及石條疊起來的，非常堅固。厝的頂頭有兩座銃樓，有守衛及瞭望兩項用途。紅磚仔厝的下面層是地牢，專門在關佇台灣犯罪的英國人。頂面層是辦公室，外口有壕溝、大炮，是欲保護紅毛城的。",
          "Ang5-mng5-siann5 e5 kian3-tiok8, tsu2-iau3 u7 nng7 tong3. thau5-tsing5 tong3 si7 tsu2 lau5, kap4 siann5-po2 kang5-khuan2, hun-tso3ting2-e7 nng7tsan3, iong7 ang5-tsng1-a2 kap4 tsioh8-liau5 thiap8--khi2-lai5 e5, hui1-siong5 kian1-koo3. tshu3 e5 ting2-thau5 u7 nng7 tso7 tshing3-lau5, u7 siu2-ue7 kap4 liau2-bong7 nng7 hang7 iong7-too5. ang5-tsng-a2 tshu3 e5 e7-bin7 tsan3 si7 te7-lo5, tsuan1-bun5 tehkuainn1 ti7 tai5-uan5 huan7-tsue7 e5 ing1-kok4-lang5. ting2-bin7 tsan3 si7 pan7-kong1-sik4, gua7-khau2 u7 ho5-kau1, tua7-phau3, si7 beh4 po2-hoo7 ang5-mng5-siann5 e5."
        ],
        [
          "另外一棟是英國領事館，英國人佇光緒十七年（一八九一）起造的，主要是做徛家，也是一棟用紅磚仔起的樓仔厝，磚仔是對廈門運來的清水磚。外口有一大片草埔，草埔的西旁是舉行宴會以及拍網球的所在，是全台灣頭一座草埔仔網球場。厝正面的磚仔柱頂，有十二幅磚仔刻的薔薇花的圖，其中二幅刻「VR一八九一」，表示這棟建築物起造佇英國維多利亞女王的時代。",
          "Ling7-gua7 tsit8 tong3 si7 ing1-kok4 ling2-su7-kuan2, ing1-kok4-lang5 ti7 kong1-su7 tsap8-tshit ni5 (it4-pat4-kiu2-it4) khi2-tso7 e5, tsu2-iau3 si7 ts3 khia7-ke1, ia7si7 tsit8 tong3 iong7 ang5-tsng1-a2 khi2 e5 lau5-a2-tshu3, tsng1-a2 si7 tui3 e7-mng5 un7 lai5 e5 tshing1-tsui2-tsng1. gua7-khau2 u7 tsit8 tua7 phian3 tshau2-poo1, tshau2-poo1 e5 sai1-ping5 si7 ku2-hing5 ian3-hue7 i2-kip8 phah4bang7-kiu5 e5 soo2-tsai7, si7 tsuan5 tai5-uan5 thau5-tsit8 tso7 tshau2-poo-a2 bang7-kiu5-tiunn5. tshu3 tsiann3-bin7 e5 tsng-a2 thiau7 ting2, u7 tsap8-ji7 pak4 tsng1-a2 khik4 e5 tshiunn5-bi5-hue e5 too5, ki5-tiong1 nng7 pak4 khik4 'VR-it4-pat4-kiu2-it4' , piau2-si7 tsit4 tong3 kian3-tiok8-but8 khi2-tso7 ti7 ing1-kok4 ui5-to1-li7-a1 lu2-ong5 e5 si5-tai7."
        ],
        [
          "紅毛城經過西班牙、荷蘭、鄭成功、清朝、日本及英國的佔管，到民國六十九年（一九八○），才正式還予咱政府來管理。政府為著欲予這個古蹟保存原本的款式，予大家會當了解紅毛城的歷史，儘量按照原來的模樣重修，開放予大家參觀。",
          "Ang5-mng5-siann5 king1-kue3 se1-pan1-ga5, ho5-lan5, tenn7 sing5-kong1, tshing1-tiau5, jit8-pun2 kap4 ing1-kok4 e5 tsiam3-kuan2, kau3 bin5-kok4 lak8-tsap8-kau2 ni5 (it4-kiu2-pat4-khong3) , tsiah4 tsing3-sik4 hing5 hoo7 lan2 tsing3-hu2 lai5 kuan2-li2. tsing3-hu2 ui7 tioh8 beh4 hoo7 tsit4 e5 koo2-tsik4 po2-tsun5 guan5-pun2 e5 khuan2-sit4, hoo7 tai7-ke1 e7-tang3 liau2-kai2 ang5-mng5-siann5 e5 lik8-su2, tsin7-liong7 an3-tsiau3 guan5-lai5 e5 boo5-iunn7 tiong5-siu1, khai1-hong3 hoo7 tai7-ke1 tsham1-kuan1."
        ]
      ],
      "篇名": "第三篇  古蹟行踏"
    },
    {
      "段": [
        [
          "「行！咱來去踅街！」「欲去叨位？」「咱來去三角湧街仔踅！」歹勢，即的話毋是現代人講的，是古早人講的。「踅街」毋是現代人的專利，古早台北縣、市就有真多真鬧熱的街仔，是彼個時陣大家踅街的所在，親像大稻埕、艋舺、三角湧街、滬尾街……。",
          "“Kiann5! lan2 lai5-khi3 seh8-ke1!” 'beh4 khi3 to2-ui7? ' 'lan2 lai5-khi3 sann4-kak4-ing2 ke1-a2 seh8! ' phainn2-se3, tsia1 e5 ue7 m7 si7 hian7-tai7-lang5 kong2 e5, si7 koo2-tsa2-lang5 kong2 e5. 'seh8-ke1' m7 si7 hian7-tai7-lang5 e5 tsuan1-li7, koo2-tsa2 tai5-pak4-kuan7, tshi7 tsiu7 u7 tsin1 tse7 tsin1 lau7-jiat8 e5 ke1-a2, si7 hit4 e5 si5-tsun7 tai7-ke1 seh8-ke1 e5 soo2-tsai7, tshin1-tshiunn7 tua7-tiu7-tiann5, bang2-kah4, sann1-kak4-ing2-ke1, hoo7-bue2-ke1……."
        ],
        [
          "行！咱也來去踅街，對汐止舊街開始，暫時做古早人，來去踅踅咧，真好傸哦！",
          "Kiann5! lan2 ia7 lai5-khi3 seh8-ke1, tui3 sik8-tsi2 ku7 ke1 khai-si2, tsiam7-si5 tso3 koo2-tsa2-lang5, lai5-khi3 seh8-seh8--leh4, tsin1 ho2 sng2 oo5!"
        ],
        [
          "汐止舊街仔",
          "Sik8-tsi2 ku7 ke1-a2"
        ],
        [
          "汐止佇基隆河的中節，以前船會使駛到遮，現在對基隆河邊看去，猶會當看著以前商業街的規模，上有代表性的是汐止舊街仔：中正路。行出火車頭，對面就是大同路，正斡閣行幾分鐘，就會看著中正路，也就是汐止人所講的「舊街仔」。",
          "Sik8-tsi2 ti7 ke1-lang5-ho5 e5 tiong-tsat4, i2-tsing5 tsun5 e7-sai2 sai2 kau3 tsia1, hian7-tsai7 tui3 ke1-lang5 ho5-pinn1 khuann3--khi3, iu5 e7-tang3 khuann3 tioh8 i2-tsing5 siong1-giap8-ke1 e5 kui1-boo5, siong7-iu2 tai7-piau2-sing3 e5 si7 sik8-tsi2 ku7 ke1-a2: tiong1-tsing3-loo7. kiann5 tshut4 hue2-tshia1-thau5, tui3-bin7 tsiu7-si7 tai7-tong5-loo7, tsiann3-uat4 koh4 kiann5 kui2 hun1-tsing1, to7 e7 khuann3 tioh8 tiong1-tsing3-loo7, ia7 tsiu7-si7 sik8-tsi2 lang5 soo2 kong2 e5 'ku7 ke1-a2' ."
        ],
        [
          "佇舊街仔裡，兩旁攏是古早的舊厝，大部份是紅磚仔厝及紅磚仔起的亭仔腳，按對面看去，親像一重一重的迴廊，遮就是以前做生理的所在。逐間厝攏有一個門，二個窗仔。聽人講，窗仔的下腳，本來有二塊大塊枋仔，生理人共貨囥蹛枋仔頂做生理，毋閣現在已經看著這款情形囉！",
          "Ti7 ku7 ke1-a2 nih8, nng7-ping5 long2 si7 koo2-tsa2 e5 ku7 tshu3, tai7-poo7-hun7 si7 ang5-tsng1-a2 tshu3 kap4 ang5-tsng-a2 khi2 e5 ting5-a2-kha1, an3 tui3-bin7 khuann3--khi3, tshin1-tshiunn7 tsit8 ting5 tsit8 ting5 e5 hue5-long5, tsia1 tsiu7-si7 i2-tsing5 tso3-sing1-li2 e5 soo2-tsai7. tak8-king1 tshu3 long2 u7 tsit8 e5 mng5, nng7 e5 thang1-a2. thiann1 lang5 kong2, thang1-a2 e5 e7-kha1, pun2-lai5 u7 nng7 te3 tua7-te3 pang1-a2, sing1-li2-lang5 ka7 hue3 khng3 tua3 pang-a2 ting2 tso3-sing1-li2, m7-koh4 hian7-tsai7 i2-king1 khuann3 be7 tioh8 tsit4 khuan2 tsing5-hing5 lo5!"
        ],
        [
          "三峽舊街仔",
          "Sam1-kiap4 ku7 ke1-a2"
        ],
        [
          "民權舊街本名號做三角湧街，就是出名的三峽舊街仔，也是三峽上早的交易中心。現今所看著兩旁的古早厝，是日本時代重建的。",
          "Bin5-kuan5 ku7 ke1 pun2-mia5 ho7-tso3 sann1-kak4-ing2-ke1, tsiu7-si7 tshut4-mia5 e5 sam1-kiap4 ku7 ke1-a2, ia7 si7 sam1-kiap4 siong7 tsa2 e5 kau1-ik8 tiong1-sim1. hian7-kim1 soo2 khuann3tioh8 nng7-ping5 e5 koo2-tsa2 tshu3, si7 jit8-pun2 si5-tai7 tiong5-kian3 e5."
        ],
        [
          "長福街口的福安宮，是乾隆五十年（一七八五）起造的，奉祀土地公。佇當時市場的南旁，及八張交界的所在，也有一間土地公廟，三峽的舊街仔就是佇這兩間土地公廟中間發展起來的。",
          "Tiong2-hok4 ke1-khau2 e5 hok4-an1-king1, si7 khian5-liong5 goo7-tsap8 ni5 (it4-tshit4-pat4-ngoo2) khi2-tso7 e5, hong7-su7 thoo2-ti7-kong1. ti7 tong1-si5 tshi7-tiunn5 e5 lam5-ping5, kap4 peh4-tiunn1 kau-kai3 e5 soo2-tsai7, ia7 u7 tsit8 king1 thoo2-ti7-kong1-bio7, sam1-kiap4 e5 ku7 ke1-a2 tsiu7-si7 ti7 tsit4 nng7 king1 thoo2-ti7-kong1-bio7 tiong-kan1 huat4-tian2--khi2-lai5 e5."
        ],
        [
          "清代中期，人漸漸多，生理愈來愈好，當時買賣的物件，攏是附近田園山林所生產的農產品，當地的人除了作田，也上山剉柴、採藤、燒火炭。到嘉慶、道光以後，產業漸漸興旺。等到染布業發展起來，三峽街仔的規模就慢慢仔出現。後來，樟腦、茶以及經濟作物繼續開發，街仔才對南旁發展出去。",
          "Tshing1-tai7 tiong1-ki5, lang5 tsiam7-tsiam7 tse7, sing1-li2 ju2 lai5 ju2 ho2, tong1-si5 be2-be7 e5 mih8-kiann7, long2 si7 hu7-kin7 tshan5-hng5 suann1-na5 soo2 sing1-san2 e5 long5-san2-phin2, tong1-te7 e5 lang5 tu5-liau2 tsoh4-tshan5, ia7 tsiunn7-suann1 tsho3-tsha5, tshai2 tin5, sio1 hue2-thuann3. kau3 ka1-khing3 , to7-kong1 i2-au7, san2-giap8 tsiam7-tsiam7 hing1-ong7. tan2 kau3 ni2-poo3-giap8 huat4-tian2--khi2-lai5, sam1-kiap4 ke1-a2 e5 kui-boo5 tsiu7 ban7-ban7-a2 tshut4-hian7. au7-lai5, tsiunn1-lo2, te5 i2-kip8 king1-tse3 tsoh4-but8 ke3-siok8 khai1-huat4, ke1-a2 tsiah4 tui3 lam5-ping5 huat4-tian2--tshut4-khi3."
        ],
        [
          "佇民權街仔，凊彩看去，攏是染布間的牌匾，可見三峽以前染布業真興旺。三峽的發展及染布業、樟腦、茶、火炭，攏有關係，其中染布間變成三峽街仔的特色。一直到日本時代的尾期，佇洋服、和服影響下，傳統服裝的市場，才漸漸退時，三峽的染布間也漸漸衰微。",
          "Ti7 bin5-kuan5 ke1-a2, tshin3-tshai2 khuann3--khi3, long2 si7 ni2-poo3-king1 e5 pai5-pian2, kho2-kian3 sam1-kiap i2-tsing5 ni2-poo3-giap8 tsin1 hing1-ong7. sam1-kiap4 e5 huat4-tian2 kap4 ni2-poo3-giap8, tsiunn-lo2, te5, hue2-thuann3, long2 u7 kuan1-he7, ki5-tiong1 ni2-poo3-king1 pian3-sing5 sam1-kiap4 ke1-a2 e5 tik8-sik4. It4-tit8 kau3 jit8-pun2 si5-tai7 e5 bue2-ki5, ti7 iunn5-hok8, ho5-hok8 ing2-hiong2 ha7, thuan5-thong2 hok8-tsong e5 tshi7-tiunn5, tsiah4 tsiam7-tsiam7 the3-si5, sam1-kiap4 e5 ni2-poo3-king1 ia7 tsiam7-tsiam7 sue1-bi5."
        ],
        [
          "淡水舊街仔",
          "Tam7-tsui2 ku7 ke1-a2"
        ],
        [
          "淡水有古蹟、舊街仔及自然風景，是一個真媠的小鄉鎮，鎮內有四條舊街仔，每一條舊街仔攏有伊的歷史淵源及特色，是真值得迌的所在。",
          "Tam7-tsui2 u7 koo2-tsik4, ku7 ke1-a2 kap4 tsu7-jian5 hong1-king2, si7 tsit8 e5 tsin1 sui2 e5 sio2 hiong1-tin3, tin3 lai7 u7 si3 liau5 ku7 ke1-a2, mui2 tsit8 tiau5 ku7 ke1-a2 long2 u7 i1 e5 lik8-su2 ian1-guan5 kap4 tik8-sik4, si7 tsin1 tat8-tit4 tshit4-tho5 e5 soo2-tsai7."
        ],
        [
          "重建街──淡水上早的一條舊街仔，是淡水路面交通的要道，為著避免海水侵襲，才順山坡建造的。這條街上大的特色，是厝及路面的高低差真多，所以厝的頭前著愛做硈仔才會當出入。現時，過中正路的重建街，猶會當看著真有歷史氣味的長條形的古早厝。",
          "Tiong5-kian3-ke1── tam7-tsui2 siong7 tsa2 e5 tsit8 tiau5 ku7 ke1-a2, si7 tam7-tsui2 loo7-bin7 kau1-thong1 e5 iau3-to7, ui7 tioh8 pi7-bian2 hai2-tsui2 tshim1-sip8, tsiah4 sun7 suann1-pho1 kian3-tso7 e5. tsit4 tiau5 ke1 siong7 tua7 e5 tik8-sik4, si7 tshu3 kap4 loo7-bin7 e5 kuan5-ke7 tsha1 tsin1 tse7, soo2-i2 tshu3 e5 thau5-tsing5 tioh8-ai3 tso3 khiat4-a2 tsiah4 e7-tang3 tshut4-jip8. hian7-si5, kue3 tiong1-tsing3-loo7 e5 tiong5-kian3-ke1, iau2 e7-tang3 khuann3 tioh8 tsin1 u7 lik8-su2 khi3-bi7 e5 tng5-tiau5-hing5 e5 koo2-tsa2 tshu3."
        ],
        [
          "清水街──佇興建宮廟口對面，是及重建街仝向的舊街仔，北旁號做「米市仔」，是清朝時代生理真好的專業街，現時猶看會著一寡舊店頭的建築。清水街落崎以後，佇龍山寺邊，就是歷史悠久的販仔街。清水街仔尾是布市仔，現時猶真鬧熱，是淡水的消費市場。",
          "Tshing-tsui2-ke1──ti7 hing1-kian3-king1 bio7-khau2 tui3-bin7, si7 kap4 tiong5-kian3-ke1 kang5-hiong3 e5 ku7 ke1-a2, pak4-ping5 ho7-tso3 'bi2-tshi7-a2' , si7 tshing1-tiau5 si5-tai7 sing1-li2 tsin1 ho2 e5 tsuan1-giap8-ke1, hian7-si5 iau2 khuann3 e7 tioh8 tsit8-kua2 ku7 tiam3-thau5 e5 kian3-tiok8. tshing1-tsui2-ke1 loh8-kia7 i2-au7, ti7 liong5-san1-si7 pinn1, tsiu7-si7 lik8-su2 iu1-kiu2 e5 huan3-a2-ke1. tshing1-tsui2 ke1-a2 bue2 si7 poo3-tshi7-a2, hian7-si5 iau2 tsin1 lau7-jiat8, si7 tam7-tsui2 e5 siau1-hui3 tshi7-tiunn5."
        ],
        [
          "中正路──古早的「下街」，是淡水河積沙了後，才佇河岸邊建築的舊街，遐有民藝館、文物館及真多點心擔。這條街真值得迌，不但有真多稀奇的古物通欣賞，猶有真多點心──魚丸、阿婆鐵卵、魚酥、炸魚條及「a-geh」。",
          "Tiong1-tsing3-loo7 ── koo2-tsa2 e5“e7-ke1”, si7 tam7-tsui2-ho5 tsik4-sua1 liau2-au7, tsiah4 ti7 ho5-huann7-pinn1 kian3-tiok8 e5 ku7 ke1, hia1 u7 bin5-ge7-kuan2, bun5-but8-kuan2 kap4tsin1 tse7tiam2-sim1-tann3. tsit4 tiau5 ke1 tsin1 tat8-tit4tshit4-tho5, m7-na7 u7tsin1 tse7hi1-ki5 e5 koo2 but8 thang1 him1-siong2, iau2u7tsin1 tse7tiam2-sim1 ──hi5-uan5, a1-po5 thih4-nng7, hi5-soo1, tsa3 hi5-tiau5 kap4 'a1-geh4' ."
        ],
        [
          "中正街的南旁，佇河邊分一條「暗街」出來，現在號做「公明街」。這條街雖然無中正路赫鬧熱，毋閣會使欣賞著古早的建築物。",
          "Tiong-tsing3-ke1 e5 lam5-ping5, ti7 ho5-pinn1 hun7 tsit8 tiau5 'am3-ke1' tshut4--lai5, hian7-tsai7 ho7-tso3 'kong1-bing5-ke1' . tsit4 tiau5 ke1 sui-jian5 bo5 tiong1-tsing3-loo7 hiah4 lau7-jiat8, m7-koh4 e7-sai2 him1-siong2 tioh8 koo2-tsa2 e5 kian3-tiok8-but8."
        ],
        [
          "有閒來淡水舊街仔行一迣，你一定會滿載而歸。",
          "U7-ing5 lai5 tam7-tsui2 ku7 ke1-a2 kiann5 tsit8tsua7, li2 it4-ting7 e7 mua2-tsai3-ji5-kui1."
        ],
        [
          "金瓜石及九份仔",
          "Kim1-kue1-tsioh8 kap4 kau2-hun7-a2"
        ],
        [
          "講著黃金，真多人會想著以前的台灣金都：金瓜石。因為採金的關係，卡早，金瓜石及九份仔，曾極繁華，是非常鬧熱的山城，佇日本時代有「小東京」的外號。",
          "Kong2 tioh8 ng5-kim1, tsin tse7 lang5 e7 siunn7 tioh8 i2-tsing5 e5 tai5-uan5 kim1-to1: kim1-kue1-tsioh8. in1-ui7 tshai2-kim1 e5 kuan1-he7, khah4-tsa2, kim1-kue1-tsioh8 kap4 kau2-hun7-a2, bat4 kik8 huan5-hua5, si7 hui1-siong5 lau7-jiat8 e5 suann1-siann5, ti7 jit8-pun2 si5-tai7 u7 'sio2-tang1-kiann' e5 gua7-ho7."
        ],
        [
          "完成淘金客發財夢的金瓜石及九份仔，順山壁，倚金礦邊，起造真多枋仔厝及磚仔厝，有一層、二層、也有三層，攏是倚山勢疊起去的，所有的厝差不多攏是起黏蹛山壁。因為山崎，厝及厝中間的巷仔，攏真細條，這就是黃金山城特殊的景緻。日本人佇金瓜石的正旁，起不止多真束結的日本厝，厝內真四序。可惜年代一下久，大部份攏倒壞去囉！",
          "Uan5-sing5 to5-kim1-kheh4 huat4-tsai5-bang7 e5 kim1-kue1-tsioh8 kap4 kau2-hun7-a2, sun7 suann1-piah4, ua2 kim1-khong3 pinn1, khi2-tso7 tsin1 tse7 pang1-a2 tshu3 kap4 tsng-a2 tshu3, u7 tsit8 tsan3, nng7 tsan3, ia7 u7 sann1 tsan3, long2 si7 ua2 suann1-si3 tiap8--khi2-khi3 e5, soo2-u7 e5 tshu3 tsha1-put4-to1 long2 si7 khi2 liam5-tua3 suann1-piah4. in1-ui7 suann1-kia7, tshu3 kap4 tshu3 tiong1-kan1 e5 hang7-a2, long2 tsin1 se3 tiau5, tse1 tsiu7-si7 ng5-kim1 suann1-siann5 tik8-su5 e5 king2-ti3. jit8-pun2-lang5 ti7 kim1-kue1-tsioh8 e5 tsiann3-ping5, khi2 put-tsi2 tse7 tsin1 sok4-kiat4 e5 jit8-pun2 tshu3, tshu3-lai7 tsin1 su3-si7. kho2-sioh4 ni5-tai7 tsit8-e7 ku2, tai7-poo7-hun7 long2 to2-huai7 khi3--loh4!"
        ],
        [
          "現在，行佇鉛華退盡的九份仔山城，假那猶鼻會著歷史的胭脂味。這個「悲情城市」，親像猶無法度放記得光輝的過去，毋閣無情的歲月，只有加添伊閣卡多的悲情，予人感覺淡薄仔哀怨。但是，這陣陣的哀怨，煞引來真多關懷及憐惜的眼光。若有時間，來山城行一迣，享受歷史呼喚的時陣，無的確及你相閃身彼個人，是來遮尋靈感名滿天下的藝術家！",
          "Hian7-tsai7, kiann5 ti7 ian5-hua3-the3-tsin7 e5 kau2-hun7-a2 suann1-siann5, ka2-na2 iau2 phinn7 e7 tioh8 lik8-su2 e5 ian1-tsi1 bi7. tsit4 e5 'pi1-tsing5-siann5-tshi7' , tshin1-tshiunn7 iau2 bo5 huat4-too7 pang3-be7-ki3-tit4 kong1-hui1 e5 kue3-khi3, m7-koh4 bo5-tsing5 e5 sue3-guat8, tsi2-u7 ka1-thiam1 i1 koh4-khah4 tse7 e5 pi1-tsing5, hoo7 lang5 kam2-kak4 tam7-poh8-a2 ai1-uan3. tan7-si7, tse1 tsun7-tsun7 e5 ai1-uan3, suah4 in2 lai5 tsin1 tse7 kuan1-huai5 kap4 lian5-sioh4 e5 gan2-kong1. na7 u7 si5-kan1, lai5 suann1-siann5 kiann5 tsit8 tsua7, hiang2-siu7 lik8-su2 khoo1-huan3 e5 si5-tsun7, bo5 tik4-khak4 kap4 li2 sio1-siam2-sin1 hit4 e5 lang5, si7 lai5 tsia1 tshue7 ling5-kam2 bing5-mua2-thian1-ha7 e5 ge7-sut8-ka1!"
        ]
      ],
      "篇名": "第四篇  古巷風情"
    },
    {
      "段": [
        [
          "廟寺是宗教信仰的中心，台北縣的名寺古廟實在真多。就佛寺來講，有圓通寺、凌雲寺、承天禪寺……。古廟有：先嗇宮、廣福宮、武聖廟、祖師廟……。因為出名的廟寺真多，所以本篇對其中選卡有代表性的，做簡單的介紹。",
          "Bio7-si7 si7 tsong1-kau3 sin3-giong2 e5 tiong1-sim1, tai5-pak4-kuan7 e5 mia5 si7 koo2 bio7 sit8-tsai7 tsin1 tse7. Tsiu7 hut8-si7 lai5 kong2, u7 uan5-thong1-si7, ling5-hun5-si7, sing5-thian1-sian5-si7 ……. koo2 bio7 u7: sing1-siah4-king1, kng2-hok4-king1, bu2-siann3-bio7, tsoo2-su1-bio7 ……. In1-ui7 tshut4-mia5 e5 bio7-si7 tsin1 tse7, soo2-i2 pun2 phian1 tui3 ki5-tiong1 suan2 khah u7 tai7-piau2-sing3 e5, tso3 kan2-tan1 e5 kai3-siau7."
        ],
        [
          "三重先嗇宮（五穀王廟）",
          "Sam1-tiong7 sing1-siah4-king (ngoo2-kok4-ong5-bio7)"
        ],
        [
          "先嗇宮（五穀王廟）創建佇乾隆二十年（一七五五）。原廟址佇三崁店仔的所在（現在的三重中興里），後來因為受大水沖毁，才徙去五穀王村。第一次有正式重建記錄是道光三十年（一八五○），眾信徒將原本真細間的後殿，重新起造，成做有前殿、後殿，規模大、外觀閣媠的建築，也是當時台北地區不止有名的廟寺。",
          "Sing1-siah4-king1 (ngoo2-kok4-ong5-bio7) tshong3-kian3 ti7 khian5-liong5 ji7-tsap8 ni5 (it4-tshit4 ngoo2-ngoo2) . uan5 bio7 tsi2 ti7 sann1-kham3-tiam3-a2 e5 soo2-tsai7 (hian7-tsai7 e5 sam1-tiong7 tiong1-hing1-li2) , au7-lai5 in1-ui7 siu7 tua7-tsui2 tshiang3-hui2, tsiah4 sua2 khi3 ngoo2-kok4-ong5-tshuan1. te7-it4 tshu3 u7 tsing3-sik4 tiong5-kian3 ki3-liok8 si7 to7-kong1 sann1-tsap8 ni5 (it4-pat4-ngoo2-khong3) , tsing3 sin3-too5 tsiong1 guan5-pun2 tsin1 se3 king1 e5 au7-tian7, tiong5-sin1 khi2-tso7, tsiann5-tso3 u7 tsing5-tian7, au7-tian7, kui-boo5 tua7, gua7-kuan1 koh4 sui2 e5 kian3-tiok8, ia7 si7 tong1-si5 tai5-pak4 te7-khu1 put4-tsi2 iu2-mia5 e5 bio7-si7."
        ],
        [
          "先嗇宮後殿的一樓場所開闊，提供三重地區舉辦各種文化活動使用，另外有設「圖書室」、「勵學室」、「閱報室」。",
          "Sing1-siah4-king au7-tian7 e5 it4 lau5 tiunn5-soo2 khui1-khuah, the5-kiong1 sam1-tiong7 te7-khu1 ki2-pan7 kok4-tsiong2 bun5-hua3 uah8-tang7 su2-iong7, ling7-gua7 u7 siat4 'too5-su1-sik4' , 'le7-hak8-sik4' , 'uat8-po3-sik' ."
        ],
        [
          "二樓是黃帝殿，奉祀軒轅黃帝，三樓奉祀神農大帝。另外兩旁也有清靜幽雅的香客房，夠額予三百五十位香客蹛。",
          "Ji7 lau5 si7 ng5-te3-tian7, hong7-su7 hian1-hng5-ng5-te3, sann1 lau5 hong7-su7 sin5-long5 tai7-te3. ling7-gua7 nng7-ping5 ia7 u7 tshing1-tsing7 iu1-nga2 e5 hiunn1-kheh4-pang5, kau3-giah8 hoo7 sann1-pah4 goo7-tsap8 ui7 hiunn1-kheh4 tua3."
        ],
        [
          "廟後閣有一座佔地數百坪的百草山花園，內面種多多花草、樹景及異石，也有古早味的涼亭及人造的山水，予人看了精神清爽。融合現代的建築科技，先嗇宮已經是一座充滿古典雅氣及傳統道教風貌的廟寺。",
          "Bio7 hoo7 koh4 u7 tsit8 tso7 tsiam3-te7 soo3 pah4 pinn5 e5 pah4-tshau2-suann1 hue-hng5, lai7-bin7 tsiong2 tse7-tse7 hue1-tshau2, tshiu7 king2 kap4 inn7 tsioh8, ia7 u7 koo2-tsa2 bi7 e5 liang5-ting5 kap4 jin5-tso7 e5 san1-sui2, hoo7 lang5 khuann3 liau2 tsing1-sin5 tshing1-song2. Iong5-hap8 hian7-tai7 e5 kian3-tiok8 kho1-ki1, sing1-siah4-king1 i2-king1 si7 chit8 tso7 tshiong1-mua2 koo2-tian2 nga2-khi3 kap4 thuan5-thong2 to7-kau3 hong1-mau7 e5 bio7-si7."
        ],
        [
          "中和圓通寺",
          "Tiong-ho5 uan5-thong1-si7"
        ],
        [
          "圓通寺佇中和牛埔庄中坑的半山，大正十五年（一九二六）創建，到這陣已經有六、七十年的歷史，是台北附近有名的廟寺之一。",
          "Uan5-thong1-si7 ti7 tiong1-ho5 gu5-poo1-tsng1 tiong1-khinn e5 puann3-suann1, tai7-tsing3 tsap8-goo7 ni5 (it4-kiu2-ji7-liok8) tshong3-kian3, kau3 tsit4-tsun7 i2-king1 u7 lak8, tshit4-tsap8 ni5 e5 lik8-su2, si7 tai5-pak4 hu7-kin7 u7-mia5 e5 bio7-si7 tsi1-it4."
        ],
        [
          "歸個廟地真曠闊，樹欉青翠，環境非常清幽。正門的倒旁有一隻石象，正旁是一隻麒麟，剛、柔攏有，表現出佛門的精神。廟寺攏是用大理石起造的，厝身屬佇傳統的四合院，四面攏起厝，中央留一個埕。正殿起甲真大方莊嚴，內面奉祀三尊金身盤坐的大佛，面容看著足光彩。桌頂閣有六尊金身的細身佛，佇正旁天棚頂頭掛一口大鐘，予人感覺廟寺莊嚴的氣氛。",
          "Kui-e5 bio7 te7 tsin1 khong3-khuah4, tshiu7-tsang5 tshinn1-tshui3, khuan5-king2 hui1-siong5 tshing1-iu1. tsiann3-mng5 e5 to2-ping5 u7 tsit8 tsiah4 tsioh8 tshiunn7, tsiann3-ping5 si7 tsit8 tsiah4 ki5-lin5, kong1, jiu5 long2 u7, piau2-hian7 tshut4 hut8-bun5 e5 tsing1-sin5. bio7-si7 long2 si7 ing7 tai7-li2-tsioh8 khi2-tso7 e5, tshu3 sin1 siok8 ti7 thuan5-thong2 e5 su3-hap8-inn7, si3-bin7 long2 khi2-tshu3, tiong1-ng1 lau5 tsit8 e5 tiann5. tsiann3-tian7 khi2 kah8 tsin1 tai7-hong1 tsong1-giam5, lai7-bin7 hong7-su7 sann1 tsun1 kim1-sin1 puann5-tso7 e5 tua7 put8, bin7-iong5 khuann3 tioh8 tsiok4 kong1-tshai2. toh4-ting2 koh4 u7 lak8 tsun1 kim1-sin e5 se3 sin1 put8, ti7 tsiann3-ping5 thian-pinn5 ting2-thau5 kua3 tsit8 khau2 tua7 tsing1, hoo7 lang5 kam2-kak4 bio7-si7 tsong1-giam5 e5 khi3-hun1."
        ],
        [
          "正殿東旁有予人囥骨頭灰的靈骨塔，塔的邊仔有真多石頭刻的石佛、石獅，可能是用來辟邪及鎮壓亡魂的！",
          "Tsiann3-tian7 tang1-ping5 u7 hoo7 lang5 khng3 kut4-thau5-hu1 e5 ling5-kut4-thah4, thah4 e5 pinn-a2 u7 tsin1 tse7 tsioh8-thau5 khik4 e5 tsioh8-hut8, tsioh8-sai1, kho2-ling5 si7 iong7 lai5 phik4-sia5 kap4 tin3-ap4 bong5-hun5 e5!"
        ],
        [
          "對西旁盤過後山會通往慈雲寺，有兩條路：一條直接對靈塔邊仔行樓梯，經過樹林，卡曝日；閣有一條對石壁縫過，石縫真狹，干單會使容允一個人通過，叫做「一線天」，若是卡大箍及揹大個揹包的人，上好行這條路。[走@百]上石頭頂，順山路行石硈仔，也會當到位。",
          "Tui3 sai1-ping5 puann5-kue3 au7-suann1 e7 thong1 ong2 tsu5-hun5-si7, u7 nng7 tiau5 loo7: tsit8 tiau5 tit8-tsiap4 tui3 ling5-thah4 pinn1-a2 kiann5 lau5-thui1, king1-kue3 tshiu7-na5, khah be7 phak8-jit8; koh4 u7 tsit8 tiau5 ui3 tsioh8-piah4 phang7 kue3, tsioh8-phang7 tsin1 eh8, kan1-ta1 e7-sai2 iong5-un2 tsit8 e5 lang5 thong1-kue3, kio3-tso3 'it4-suann3-thian1' , na7 si7 khah4 tua7-khoo1 kap4 phainn7 tua7-e5 phainn7-pau1 e5 lang5, siong7 ho2 mai3 kiann5 tsit4 tiau5 loo7. peh4 tsiunn7 tsioh8-thau5-ting2, sun7 suann1-loo7 kiann5 tsioh8 khiat4-a2, ia7 e7-tang3 kau3-ui7."
        ],
        [
          "三峽祖師廟",
          "Sam1-kiap4 tsoo2-su1-bio7"
        ],
        [
          "三峽祖師廟佇國內外攏真有名，這間廟是已經過身的藝術家──李梅樹教授用一生的心力主持重建的，有真高的藝術價值，人攏講是「東方藝術的殿堂」。祖師廟佇乾隆三十四年（一七六九）創建，主要奉祀宋朝末年抵抗元兵的民族英雄──陳昭應。伊反元復宋失敗了後，走到福建泉州安溪的清水岩隱居，伊的子孫受伊精神的感召，佇元末追隨朱元璋偃倒元朝。明太祖感念伊愛國的精神，下令建廟祭拜，共伊看做是忠孝的導師。當地的人就共伊神明化，尊稱伊是「清水祖師」。經過三擺重修，三峽祖師廟成做一間用石頭做地基，用木材做厝頂的廟寺。廟的木雕、石雕手路攏真幼，所刻的攏是忠孝節義的歷史故事。石刻的工夫特別有活氣，大柱攏是對福建運來的花崗石，頂面刻真多出名人寫的對聯。祖師廟的石柱、銅柱總共有一百五十六枝，會使講是全台灣廟寺中上多的。",
          "Sam1-kiap4 tsoo2-su1-bio7 ti7 kok4-lai7-gua7 long2 tsin1 u7-mia5, tsit4 king1 bio7 si7 i2-king1 kue3-sin1 e5 ge7-sut8-ka1 ─ ─ Li2 mui5-tshiu7 kau3-siu7 iong7 it4-sing1 e5 sim1-lik8 tsu2-tshi5 tiong5-kian3 e5, u7 tsin1 kuan5 e5 ge7-sut8 ke3-tat8, lang5 long2 kong2 si7 'tang1-hng1 ge7-sut8 e5 tian7-tong5' . Tsoo2-su1-bio7 ti7 khian5-liong5 sann1-tsap8-si3 ni5 (it4-tshit4-liok8-kiu2) tshong3-kian3, tsu2-iau3 hong7-su7 song3-tiau5 buat8-ni5 ti2-khong3 uan5 ping1 e5 bin5-tsok8 ing1-hiong5 ──Tan5 tsiau-in3. i1 huan2 uan5 hok8 song3 sit4-pai7 liau2-au7, tsau2 kau3 hok4-kian3 tsuan5-tsiu an1-khe1 e5 tshing1-tsui2-giam5 un2-ku1, i1 e5 tsu2-sun1 siu7 i1 tsing1-sin5 e5 kam2-tiau7, ti7 guan5 buat8 tui1-sui5 Tsu1 Guan5-tsiong1 ian2-to2 Guan5-tiau5. bing5 thai3-tsoo2 kam2-liam7 i1 ai3-kok4 e5 tsing1-sin5, ha7-ling7 kian3 bio7 tse3-pai3, ka7 i1 khuann3-tso3 si7 tiong1-hau3 e5 to7-su1. tong1-te7 e5 lang5 to7 ka7 i1 sin5-bing5-hua3, tsun1-tshing1 i1 si7 'tshing1-tsui2 tsoo2-su1' . king1-kue3 sann1 pai2 tiong5-siu1, sam1-kiap4 tsoo2-su1-bio7 tsiann5 tso3 tsit8 king1 iong7 tsioh8-thau5 tso3 te7-ki1, iong7 bok8-tshai5 tso3 tshu3-ting2 e5 bio7-si7. bio7 e5 bok8-tiau1, tsioh8-tiau1 tshiu2-loo7 long2 tsin1 iu3, soo2 khik4 e5 long2 si7 tiong1-hau3 tsat4-gi7 e5 lik8-su2 koo3-su7. tsioh8 khik4 e5 kang1-hu1 tik8-piat8 u7 uah8-khi3, tua7-thiau7 long2 si7 tui3 hok4-kian3 un7 lai5 e5 hua1-kong1-tsioh8, ting2-bin7 khik4 tsin1 tse7 tshut4-mia5-lang5 sia2 e5 tui3-lian5. tsoo2-su1-bio7 e5 tsioh8-thiau7, tang5-thiau7 tsong2-kiong7 u7 tsit8-pah4 goo7-tsap8-lak8 ki1, e7-sai2 kong2 si7 tsuan5 tai5-uan5 bio7-si7 tiong1 siong7 tse7 e5."
        ],
        [
          "三峽祖師廟的建築，代表咱傳統文化及藝術的結晶，通講是一座雕刻圖書館，年頭到年尾，不管時攏吸引足多的遊客及國內外的藝術家、學者以及友邦貴賓，參觀的人大家攏真呵咾，可見三峽清水祖師廟的建築是非常受大家的重視。",
          "Sam1-kiap4 tsoo2-su1-bio7 e5 kian3-tiok8, tai7-piau2 lan2 thuan5-thong2 bun5-hua3 kap4 ge7-sut8 e5 kiat4-tsinn1, thang1kong2 si7 it4 tso7 tiau1-khik4 too5-su1-kuan2, ni5-thau5 kau3 ni5-bue2, put4-kuan2-si5 long2 khip4-in2 tsiok4 tse7 e5 iu5-kheh4 kap4 kok-lai7-gua7 e5 ge7-sut8-ka1, hak8-tsia2 i2-kip8 iu2-pang1 kui3-pin1, tsham1-kuan1 e5 lang5 tai7-ke1 long2 tsin1 o1-lo2, kho2-kian3 sam1-kiap4 tshing-tsui2 tsoo2-su1-bio7 e5 kian3-tiok8 si7 hui1-siong5 siu7 tai7-ke1 e5 tiong7-si7."
        ],
        [
          "汐止慈航堂",
          "Sik8-tsi2 tsu5-hong5-tong5"
        ],
        [
          "佇汐止秀峰路有一間慈航堂，是為著紀念慈航大師所起造的。慈航大師是福建建寧人，俗姓艾，十一歲的時陣，就失去老母，十七歲的時陣，老父也過身去，伊感念家己身世悲苦，所以去四川峨嵋山出家。",
          "Ti7 sik8-tsi2 siu3-hong1-loo7 u7 tsit8 king1 tsu5-hong5-tong5, si7 ui7 tioh8 ki3-liam7 tsu5-hong5 tai7-su1 soo2 khi2-tso7 e5. tsu5-hong5 tai7-su1 si7 hok4-kian3 kian3-ling5-lang5, siok8 sinn3 hiann7, tsap8-it hue3 e5 si5-tsun7, tsiu7 sit4-khi3 lau7-bu2, tsap8-tshit hue3 e5 si5-tsun7, lau7-pe7 ia7 kue3-sin1 khi3, i1 kam2-liam7 ka1-ki7 sin1-se3 pi1-khoo2, soo2-i2 khi3 su3-tshuan1 go5-bi5-suann1 tshut4-ke1."
        ],
        [
          "「彌陀內院──法華關房」是大師圓寂的所在。兩排宮燈對法華關房的大門口一直掛到房內，壁頂掛慈航大師的油畫寶相，兩旁是大師坐缸、開缸的相片。",
          "'Mi5-to5-lai7-inn7 ── huat4-hua1-kuan1-pang5' si7 tai7-su1 uan5-tsip8 e5 soo2-tsai7. nng7 pai5 kiong1-ting1 tui3 huat4-hua1-kuan1-pang5 e5 tua7 mng5-khau2 it4-tit8 kua3 kau3 pang5-lai7, piah4-ting2 kua3 tsu5-hong5 tai7-su1 e5 iu5-ue7 po2 siong3, nng7-ping5 si7 tai7-su1 tso7-kong1, khui1-kong1 e5 siong3-phinn3."
        ],
        [
          "奉祀大師金身的所在是佇慈航堂，慈航堂有三層，下兩層是附設的育幼院及女子佛學院，上頂層才是奉祀肉身菩薩的位。",
          "Hong7-su7 tai7-su1 kim1-sin e5 soo2-tsai7 si7 ti7 tsu5-hong5-tong5, tsu5-hong5-tong5 u7 sam1 tsan3, e7 nng7 tsan3 si7 hu3-siat4 e5 iok8-iu3-inn7 kap4 lu2-tsu2 put8-hak8-inn7, siong7 ting2-tsan5 tsiah4 si7 hong7-su7 jiok8-sin1 phoo5-sat4 e5 ui7."
        ],
        [
          "面向慈航堂大殿，正旁是禪堂，倒旁是齋堂，聽師父講，每禮拜日暗時攏有講經活動，歡迎大家做伙來學佛。",
          "Bin7-hiong3 tsu5-hong5-tong5 tua7-tian7, tsiann3-ping5 si7 sian7-tng5, to2-ping5 si7 tsai1-tng5, thiann1 su1-hu7 kong2, mui2 le2-pai3-jit8 am3-si5 long2 u7 kang2-king1 uah8-tang7, huan1-ging5 tai7-ke1 tso3-hue2 lai5 oh8 put8."
        ],
        [
          "土城承天禪寺",
          "Thoo5-siann5 sing5-thian1-sian5-si7"
        ],
        [
          "承天禪寺是非常出名的禪寺，是起造佇半山頂，自山腳歸路攏舖石硈仔，兩旁竹林順風勢搖振動。行佇竹林中，山風吹來感覺真清爽，不知不覺已經來到禪寺門口。",
          "Sing5-thian1-sian5-si7 si7 hui1-siong5 tshut4-mia5 e5 sian5-si7, si7 khi2-tso7 ti7 puann3-suann1-ting2, tsu7 suann1-kha1 kui1-loo7 long2 phoo3 tsioh8 khiat4-a2, nng7-ping5 tik4-na5 sun7-hong-si3 io5 tin2-tang7. kiann5 ti7 tik4-na5 tiong1, suann1-hong1 tshue1--lai5 kam2-kak4 tsin1 tshing1-song2, put4-ti1-put4-kak4 i2-king1 lai5-kau3 sian5-si7 mng5-khau2."
        ],
        [
          "承天禪寺的舊殿大部分已經拆掉。正中央新的大雄寶殿奉祀三寶大佛，正旁是觀世音菩薩，倒旁是地藏王菩薩，兩旁攏有一個天井，是信徒朝拜奉祀的所在。殿前是三聖殿，頭前埕卡細。殿內開闊閣四序，寺高兩層，地下一層，會當提供信徒歇暗的利便。",
          "Sing5-thian1-sian5-si7 e5 ku7 tian7 tua7-poo7-hun7 i2-king1 thiah4-tiau7. tsiann3-tiong1-ng1 sin1 e5 tua7-hiong5-po2-tian7 hong7-su7 sann1-po2-tua7-put8, tsiann3-ping5 si7 kuan1-se3-im1 phoo5-sat4, to2-ping5 si7 te7-tsong7-ong5 phoo5-sat4, nng7-ping5 long2 u7 tsit8 e5 thian1-tsinn2, si7 sin3-too5 tiau5-pai3 hong7-su7 e5 soo2-tsai7. tian7-tsing5 si7 sam1-sing3-tian7, thau5-tsing5-tiann5 khah se3. tian7-lai7 khui1-khuah4 koh4 su3-si7, si7 ko1 nng7 tsan3, te7-ha7 tsit8 tsan3, e7-tang3 the5-kiong1 sin3-too5 hioh4-am3 e5 li7-pian7."
        ],
        [
          "新殿頭前猶有低閣矮的舊殿，可能是永過廣欽老和尚開山定基的所在，猶原奉祀三寶佛。",
          "Sin tian7 thau5-tsing5 iau2 u7 ke7 koh4 e2 e5 ku7 tian7, kho2-ling5 si7 ing2-kue3 kong2-khim1 lau7 hue5-siunn7 khai1-san1 ting7-ki1 e5 soo2-tsai7, iu5-guan5 hong7-su7 sam1-po2-put8."
        ],
        [
          "廣欽老和尚在世的時陣，慕名朝山的人非常多，每禮拜六抑是歇睏日，攏有人順石硈仔三步一拜，[走@百]上山。不管大大細細，甚至行動無方便的人，攏會用上敬虔的心，嘴唸著彌陀聖號，抑是地藏王菩薩尊號。而且不管焰日、落雨天抑是寒天，攏有人按呢去朝山。雖然現在老和尚已經圓寂，毋閣朝山的人猶原真多。",
          "Kong2-khim1 lau7 hue5-siunn7 tsai7-se3 e5 si5-tsun7, boo7-bing5 tiau5-san1 e5 lang5 hui1-siong5 tse7, mui2 le2-pai3-lak8 iah8 si7 hioh4-khun3-jit8, long2 u7 lang5 sun7 tsioh8 khiat4-a2 sann1-poo7-tsit8-pai3, peh4 tsiunn7-suann1. put4-kuan2 tua7-tua7-se3-se3, sim7-tsi3 hing5-tong7 bo5 hong1-pian7 e5 lang5, in1 long2 e7 iong7 siong7 king3-khian5 e5 sim1, tshui3 liam7 tioh8 mi5-to5 siann3-ho7, iah8 si7 te7-tsong7-ong5 phoo5-sat4 tsun1-ho7. ji5-tshiann2 put4-kuan2 iam7-jit8, loh8-hoo7-thinn1 iah8 si7 kuann5-thinn1, long2 u7 lang5 an2-ni1 khi3 tiau5-san1. sui1-jian5 hian7-tsai7 lau7 hue5-siunn7 i2-king1 uan5-tsip8, m7-koh4 tiau5-san1 e5 lang5 iu5-guan5 tsin1 tse7."
        ],
        [
          "五股  凌雲寺、凌雲禪寺",
          "Goo7-koo2 ling5-hun5-si7, ling5-hun5-sian5-si7"
        ],
        [
          "佇五股有一座歷史悠久，香火真旺的廟寺，就是凌雲禪寺。凌雲寺有二間：一間是凌雲古寺，俗稱「內岩」；一間是新起的凌雲禪寺，因為及成洲村的西雲巖寺相對，號做「內巖」。內岩是福建人佇乾隆年間，來遮開拓的時陣所起造的，曾受大火燒毁，後來地方人士佇原址重建，稱做凌雲古寺。佇古寺猶未建造以前，另外有一陣信士、富商及地方的頭人提議另建新廟，就是凌雲禪寺。",
          "Ti7 Goo7-koo2 u7 tsit8 tso7 lik8-su2 iu1-kiu2, hiunn1-hue2 tsin1 ong7 e5 bio7-si7, tsiu7-si7 ling5-hun5-sian5-si7. ling5-hun5-si7 u7 nng7 king1: tsit8 king1 si7 ling5-hun5 koo2 si7, siok8-tshing1 'lai7-giam5' ; tsit8 king1 si7 sin1 khi2 e5 ling5-hun5-sian5-si7, in1-ui7 kap4 sing5-tsiu-tshuan e5 sai-hun5-giam5-si7 siong-tui3, ho7-tso3 'lai7-giam5' . lai7-giam5 si7 hok4-kian3-lang5 ti7 khian5-liong5 ni5-kan1, lai5 tsia1 khai1-thok e5 si5-tsun7 soo2 khi2-tso7 e5, bat4 siunn7 tua7-hue2 sio1-hui2, au7-lai5 te7-hng1 jin5-su7 ti7 guan5-tsi2 tiong5-kian3, tshing-tso3 ling5-hun5 koo2 si7. ti7 koo2 si7 iau2-bue7 kian3-tso7 i2-tsing5, ling7-gua7 u7 tsit8 tin7 sin3-su7, hu3-siong1 kap4 te7-hng e5 thau5-lang5 the5-gi7ling7 kian3 sin1bio7, tsiu7-si7 ling5-hun5-sian5-si7."
        ],
        [
          "兩間廟各有特色，古寺古典簡樸，新寺宏偉曠闊，氣象莊嚴，正殿奉祀觀音菩薩，倒旁壁頂有色彩美麗的壁畫，閣有108身石雕觀音。",
          "Nng7 king1 bio7 kok4 u7 tik8-sik4, koo2 si7 koo2-tian2 kan2-phoh4, sin1 si7 hong5-ui2 khong3-khuah4, khi3-siong7 tsong1-giam5, tsiann3-tian7 hong7-su7 kuan1-im1 phoo5-sat4, to2-ping5 piah-ting2 u7 sik4-tshai2 bi2-le7 e5 piah-ue7, kok u7 108 sin1 tsioh8-tiau1 kuan1-im1."
        ],
        [
          "新莊古寺",
          "Sin1-tsng1 koo2 si7"
        ],
        [
          "三百外年前，漢人的祖先對大陸來台灣，尋著新莊做安身的所在。為著欲求神明保庇渡海來台灣的子弟人丁興旺、生理大趁錢兼教化後代，就起媽祖廟、三山國王廟、武聖關公廟及文昌帝君廟。",
          "Sann1 pah4-gua7 ni5-tsing5, han3-jin5 e5 tsoo2-sian1 tui3 tai7-liok8 lai5 tai5-uan5, tshue7 tioh8 sin1-tsng1 tso3 an1-sin1 e5 soo2-tsai7. ui7 tioh8 beh4 kiu5 sin5-bing5 po2-pi3 too7-hai2 lai5 tai5-uan5 e5 tsu2-te7 jin5-ting1 hing1-ong7, sing1-li2 tua7-than3-tsinn5 kiam1 kau3-hua3 au7-tai7, in1 tsiu7 khi2 ma2-tsoo2-bio7, sam1-san1-kok4-ong5-bio7, bu2-siann3 kuan1-kong1-bio7 kap4 bun5-tshiong-te3-kun1-bio7."
        ],
        [
          "慈祐宮：慈祐宮內奉祀天上聖母，保存真多古匾，是一間真有歷史價值的廟。天上聖母也叫做媽祖婆，佇咱台灣的民間真有地位，信徒真多。廟前有石刻的龍柱，起廟所用的紅磚仔是對大陸運過來的。",
          "Chu5-iu7-king1: tsu5-iu7-king1 lai7 hong7-su7 thian1-siong7-sing3-bio2, po2-tsun5 tsin1 tse7 koo2 pian2, si7 tsit8 king1 tsin1 u7 lik8-su2 ke3-tat8 e5 bio7. thian1-siong7-sing3-bio2 ia7 kio3-tso3 ma2-tsoo2-po5, ti7 lan2 tai5-uan5 e5 bin5-kan1 tsin1 u7 te7-ui7, sin3-too5 tsin1 tse7. bio7 tsian5 u7 tsioh8 khik4 e5 ling5-thiau7, khi2 bio7 soo2 iong7 e5 ang5-tsng-a2 si7 tui3 tai7-liok8 un7--kue3-lai5 e5."
        ],
        [
          "廣福宮：廣福宮本來叫做三山國王廟，後來因為火災重起，才改做廣福宮。廣東來的客人，接續中原的文化，尊奉三山國王，去的所在，時常起廟來奉祀，這種山嶽信仰是古早崇拜自然的風俗。漢人的先祖來台灣，因為開墾種作及爭取水源，相拍的代誌定定發生，台北盆地福建人比客人卡多，所以客人拍輸，被逼搬去中壢，因為按呢信徒愈來愈少，香火愈衰微。",
          "Kng2-hok4-king1: kng2-hok4-king1 pun2-lai5 kio3-tso3 sam1-san1-kok-ong5-bio7, au7-lai5 in1-ui7 hue2-tsai1 ting5-khi2, tsiah4 kai2-tso3 kng2-hok4-king1. kng2-tang1 lai5 e5 kheh4-lang5, tsiap4-siok8 tiong1-guan5 e5 bun5-hua3, tsun1-hong7 sam1-san1-kok-ong5, in1 khi3 e5 soo2-tsai7, si5-siong5 khi2 bio7 lai5 hong7-su7, tsit4 tsiong2 suann1-gak8 sin3-giong2 si7 koo2-tsa2 tsong5-pai3 tsu7-jian5 e5 hong1-siok8. han3-jin5 e5 sian1-tsoo2 lai5 tai5-uan5, in1-ui7 khai1-khun2 tsing3-tsoh4 kap4 tsing1-tshu2 tsui2-guan5, sio1-phah4 e5 tai7-tsi3 tiann7-tiann7 huat4-sing1, tai5-pak4 phun5-te7 hok4-kian3-lang5 pi2 kheh4-lang5 khah tse7, soo2-i2 kheh4-lang5 phah4 su1, pi7-pik4 puann1 khi3 tiong1-lik8, in1-ui7 an2-ni1 sin3-too5 ju2 lai5 ju2 tsio2, hiunn1-hue2 lu2 sue1-bi5."
        ],
        [
          "武聖廟：武聖廟主要奉祀關聖帝君及歷代聖賢的神位，廟內對聯，古匾真多，廟寺重起所拆落來的石碑疊佇後壁，字已經霧霧清。後殿兩旁壁頂的雕刻，是清朝同治七年（一八六八）刻的，有將武聖廟起造的經過記甲真清楚。",
          "Bu2-siann3-bio7: bu2-siann3-bio7 tsu2-iau3 hong7-su7 kuan1-siann3-te3-kun1 kap4 lik8-tai7 siann3-hian5 e5 sin5-ui7, bio7 lai7 tui3-lian5, koo2 pian2 tsin1 tse7, bio7-si7 ting5-khi2 soo2 thiah4--loh8-lai5 e5 tsioh8-pi1 thah8 ti7 au7-piah4, ji7 i2-king1 bu7-bu7 be7 tshing1. au7-tian7 nng7-ping5 piah4-ting2 e5 tiau1-khik4, si7 tshing1-tiau5 tong5-ti7 tshit4 ni5 (it4-pat4-liok8-pat4) khik4 e5, u7 tsiong bu2-siann3-bio7 khi2-tso7 e5 king1-kue3 ki3 kah8 tsin1 tshing-tsho2."
        ],
        [
          "文昌祠：文昌祠本來佇慈祐宮的邊仔，清朝光緒元年（一八七五），才徙來碧江街，正殿奉祀文昌帝君，有一塊嘉慶廿年（一八一五）關渡弟子集資奉立的「天下文明」牌匾，但是樑柱攏無對聯，予人真稀微的感受",
          "Bun5-tshiong1-su5: bun5-tshiong1-su5 pun2-lai5 ti7 tsu5-iu7-king1 e5 pinn1-a2, tshing1-tiau5 kong1-su7 guan5-ni5 (it4-pat4-tshit4-ngou2) , tsiah4 sua2 lai5 phik4-kang1-ke1, tsiann3-tian7 hong7-su7 bun5-tshiong1-te3-kun, u7 tsit8 te3 ka1-khing3 jiap8 ni5 (it4-pat4-it4-goo7) kan1-tau7 te7-tsu2 tsip8-tsu1 hong7 lip8 e5 'thian1-ha7 bun5-bing5' pai5-pian2, tan7-si7 niu5-thiau7 long2 bo5 tui3-lian5, hoo7 lang5 tsin1 hi-bi5 e5 kam2-siu7"
        ]
      ],
      "篇名": "第五篇  名寺古廟"
    },
    {
      "段": [
        [
          "俗語講：「福地福人居。」台北縣風水真好，出真多傑出的人才，即的人攏是對台灣本土有貢獻，也是值得咱尊敬的人物。",
          "Siok8-gi2 kong2: 'hok4-te7 hok4-jin5-ki1. ' tai5-pak4-kuan7 hong1-sui2 tsin1 ho2, tshut4 tsin1 tse7 kiat8-tshut4 e5 jin5-tsai5, tsia1-e5 lang5 long2 si7 tui3 tai5-uan5 pun2-thoo2 u7 kong3-hian3, ia7 si7 tat8-tit4 lan2 tsun1-king3 e5 jin5-but8."
        ],
        [
          "你千萬毋通講是天生自然抑是父母生成的，因為無論是叨一方面的人才，毋管伊的出身是好額抑是散赤，每一個人，攏是盡上大的氣力，認真拍拚，閣克服真多困難，最後才成功的。",
          "Li2 tshian1-ban7 m7-thang1 kong2 in1 si7 thian1-sing1 tsu7-jian5 iah8 si7 pe7-bu2 senn1-sing5 e5, in1-ui7 bo5-lun7 si7 toh4 tsit8 hong1-bin7 e5 jin5-tsai5, m7-kuan2 i1 e5 tshut4-sin si7 ho2-giah8 iah8 si7 san3-tshiah4, in1 mui2 tsit8 e5 lang5, long2 si7 tsin7 siong7 tua7 e5 khui3-lat8, jin7-tsin1 phah4-piann3, koh4 khik4-hok8 tsin1 tse7 khun3-lan5, tsue3-au7 tsiah4 sing5-kong e5."
        ],
        [
          "看這個單元了後，愛記咧：咱著愛有樣看樣，學拍拚的精神。",
          "Khuann3 tsit e5 tan1-guan5 liau2-au7, ai3 ki3 leh4: lan2 tioh8-ai3 u7-iunn7-khuann3-iunn7, oh8 in1 phah4-piann3 e5 tsing-sin5."
        ],
        [
          "濟世救人的牧師  馬偕先生（一八四四～一九○一）",
          "Tse3-se3 kiu3-lang5 e5 bok8-su1 Ma2-kai1 sian1-sinn1 (it4-pat4-su3-su3～it4-kiu2-khong3-it4)"
        ],
        [
          "馬偕是對加拿大來的基督教宣教師，二十八歲來淡水傳基督教，後來佇台灣建置家庭，伊及台灣查某囝仔張聰明女士結婚，到過身攏一直蹛佇淡水，所以實在會使講伊是淡水人。",
          "Ma2-kai1 si7 tui3 ka1-na2-tai7 lai5 e5 ki1-tok4-kau3 suan1-kau3-su1, ji7-tsap8-peh4 he3 lai5 tam7-tsui2 thuan5 ki1-tok4-kau3, au7-lai5 ti7 tai5-uan5 kian3-ti3 ka1-ting5, i1 kap4 tai5-uan5 tsa1-boo2-gin2-a2 Tiunn1 tshong1-bing5 li2-su7 kiat4-hun1, kau3 kue3-sin1 long2 it4-tit8 tua3 ti7 tam7-tsui2, soo2-i2 sit8-tsai7 e7-sai2 kong2 i1 si7 tam7-tsui2-lang5."
        ],
        [
          "馬偕是牧師也兼做醫療工作，伊來台灣一面傳教，一面醫病，伊上出名的醫療工作是替病人挽嘴齒，用新式的西藥來治療寒熱病，閣共人解鴉片毒。伊佇淡水設一間醫生館，將西方的新醫學傳入台灣北部，這間醫生館叫馬偕醫館，也就是現時的馬偕病院的前身。",
          "Ma2-kai1 si7 bok8-su1 ia7 kiam1 tso3 i1-liau5 kang1-tsok4, i1 lai5 tai5-uan5 tsit8-bin7 thuan5-kau3, tsit8-bin7 i1 penn7, i1 siong7 tshut4-mia5 e5 i1-liau5 kang1-tsok4 si7 the3 penn7-lang5 ban2 tshui3-khi2, iong7 sin1-sik4 e5 se1-ioh8 lai5 ti7-liau5 kuann5-jiat8-penn7, koh4 ka7 lang5 kai2 a1-phian3-tok8. i1 ti7 tam7-tsui2 siat4 tsit8 king1 i1-sing-kuan2, tsiong1 se1-hong1 e5 sin1 i1-hak8 thuan5 jip8 tai5-uan5 pak4-poo7, tsit4 king1 i1-sing-kuan2 kio3 Ma2-kai1 i1-kuan2, ia7 tsiu7-si7 hian7-si5 e5 Ma2-kai1 penn7-inn7 e5 tsian5-sin."
        ],
        [
          "另外，馬偕也佇淡水設立「牛津學堂」教學生學習新式的教育，閣創設「淡水女學」，共台灣的女子教育開大門，予會通得著教育。伊同時佇教會設立書房、義學，免費教育民眾。",
          "Ling7-gua7, Ma2-kai ia7 ti7 tam7-tsui2 siat4-lip8 'gu5-tin1 oh8-tng5' ka3 hak8-sing1 hak8-sip8 sin1-sik4 e5 kau3-iok8, koh4 tshong3-siat4 'tam7-tsui2 lu2-hak8' , ka7 tai5-uan5 e5 lu2-tsu2 kau3-iok8 khui1 tua7 mng5, hoo7 in1 e7-thang1 tit4 tioh8 kau3-iok8. i1 tong5-si5 ti7 kau3-hue7 siat4-lip8 tsu1-pang5, gi7-hak8, bian2-hui3 kau3-iok8 bin5-tsiong3."
        ],
        [
          "伊對台灣的貢獻真大，也做真多有意義的代誌，可惜伊佇五十七歲彼年，因為嚨喉癌過身。古早人有一句話講：「虎死留皮，人死留名。」馬偕雖然是離開世間，但是伊為著疼台灣，甘願奉獻家己的精神，予咱永遠懷念。",
          "I1 tui3 tai5-uan5 e5 kong3-hian3 tsin1 tua7, ia7 tso3 tsin1 tse7 u7 i3-gi7 e5 tai7-tsi3, kho2-sioh4 i1 ti7 goo7-tsap8-tshit4 hue3 hit4 ni5, in1-ui7 na5-au5-gam5 kue3-sin1. koo2-tsa2-lang5 u7 tsit8 ku3 ue7 kong2: 'hoo2-si2-lau5-phue5, lang5-si2-lau5-mia5. ' Ma2-kai1 sui1-jian5 si7 li7-khui1 se3-kan1, tan7-si7 i1 ui7 tioh8 thiann3 tai5-uan5, kam1-guan7 hong7-hian3 ka1-ki7 e5 tsing1-sin5, hoo7 lan2 ing2-uan2 huai5-liam7."
        ],
        [
          "鄉土寫實畫家  李梅樹先生（一九○二～一九八三）",
          "Hiong1-thoo2 sia2-sit8 ue7-ka1 Li2 mui5-tshiu7 sian1-sinn1 (it4-kiu2-khong3-ji7～it4-kiu2-pat4-sam1)"
        ],
        [
          "明治三十五年（一九○二），李梅樹出世佇三峽，厝真有錢，所以讀冊卡順利。師範學校畢業了後，伊本來計劃欲去日本學美術，毋閣厝內的人反對，致使當去。雖然按呢，伊猶原是利用歇睏的時間，參加美術講習會。伊的作品參加「台灣美術展覽會」，逐擺攏有入選，即的經驗予伊對欲行美術這條路的心閣卡堅定。",
          "Bing5-ti7 sann1-tsap8-goo7 ni5 (it4-kiu2-khong3-ji7) , Li2 mui5-tshiu7 tshut4-si3 ti7 sam1-kiap4, in1 tshu3 tsin1 u7-tsinn5, soo2-i2 thak8-tsheh khah4 sun7-li7. su1-huan7 hak8-hau7 pit4-giap8 liau2-au7, i1 pun2-lai5 ke3-ik8 beh4 khi3 jit8-pun2 oh8 bi2-sut8, m7-koh4 tshu3-lai7 e5 lang5 huan2-tui3, ti3-su2 be7-tang3 khi3. sui1-jian5 an2-ni1, i1 iu5-guan5 si7 li7-iong7 hioh4-khun3 e5 si5-kan1, tsham1-ka1 bi2-sut8 kang2-sip8-hue7. i1 e5 tsok4-phin2 tsham1-ka1 'tai5-uan5 bi2-sut8 tian2-lam2-hue7' , tak8-pai2 long2 u7 jip8-suan2, tsia1-e5 king1-giam7 hoo7 i1 tui3 beh4 kiann5 bi2-sut8 tsit4 tiau5 loo7 e5 sim1 koh4-khah4 kian1-ting7."
        ],
        [
          "皇天不負苦心人，李梅樹佇二十八歲彼年，考著東京美術學校，伊就照心願去日本留學。佇讀冊的時陣，因為大兄過身，轉來台灣，厝內的人攏勸伊學畫圖，但是伊堅持一定欲讀到畢業。自按呢愈學愈續熱；愈畫愈拍拚，讀到第四年的時陣，伊畫一幅自畫像參加「台展」，得著特選獎。三十三歲畢業轉來台灣，閣連續幾仔擺得著特選獎。戰後，台灣改做省，李梅樹憑伊畫圖的成就，真自然就予人推選做「省展」的審查委員。",
          "Hong5-thian1 put4-hu7 khoo2-sim1-jin5, Li2 mui5-tshiu7 ti7 ji7-tsap8-peh4 hue3 hit4 ni5, kho2 tioh8 tang1-kiann1 bi2-sut8 hak8-hau7, i1 tsiu7 tsiau3 sim1-guan7 khi3 jit8-pun2 liu5-hak8. ti7 thak8-tsheh4 e5 si5-tsun7, in1-ui7 tua7-hiann1 kue3-sin1, tng2 lai5 tai5-uan5, tshu3-lai7 e5 lang5 long2 khng3 i1 mai3 oh8 ue7-too5, tan7-si7 i1 kian-tshi5 it4-ting7 beh4 thak8 kau3 pit4-giap8. tsu7-an2-ne1 lu2 oh8 ju2 suah4-jiat8; ju2 ui7 ju2 phah4-piann3, thak8 kau3 te7-si3 ni5 e5 si5-tsun7, i1 ue7 tsit8 pak4 tsu7-ue7-siong7 tsham1-ka1 'tai5-tian2' , tit4 tioh8 tik8-suan2-tsiong2. sann1-tsap8-sann1 hue3 pit4-giap8 tng2 lai5 tai5-uan5, koh4 lian5-sua3 kui2-a2 pai2 tit4 tioh8 tik8-suan2-tsiong2. tsian3-au7, tai5-uan5 kai2-tso3 sing2, Li2 mui5-tshiu7 pin5 i1 ue7-too5 e5 sing5-tsiu7, tsin1 tsu7-jian5 tsiu7 hoo7 lang5 thui1-suan2 tso3 'sing2-tian2' e5 sim2-tsa1 ui2-uan5."
        ],
        [
          "民國三十六年（一九四七），三峽祖師廟決定欲重新起造，李梅樹又閣予地方人士推選做翻廟的負責人。自按呢，伊歸心欲共這項代誌做予好，伊用學美術的眼光，對參與建廟師傅的手藝，做上嚴格的要求，一直到過身為止，翻廟的工程猶在繼續。不過，這間廟寺的建築，早就變做台灣民間藝術的寶貝。",
          "Bin5-kok4 sann1-tsap8-lak8 ni5 (it4-kiu2-su3-tshit4) , sam1-kiap4 tsoo2-su1-bio7 kuat4-ting7 beh4 ting5-sin1 khi2-tso7, Li2 mui5-tshiu7 iu7-koh4 hoo7 te7-hng1 jin5-su7 thui1-suan2 tso3 huan1-bio7 e5 hu7-tsik-jin5. tsu7-an2-ne1, i1 kui1-sim1 beh4 ka7 tsit4 hang7 tai7-tsi3 tso3 hoo7 ho2, i1 iong7 oh8 bi2-sut8 e5 gan2-kong1, tui3 tsham1-i2 kian3 bio7 sai1-hu7 e5 tshiu2-ge7, tso3 siong7 giam5-keh4 e5 iau1-kiu5, it4-tit8 kau3 kue3-sin1 ui5-tsi2, huan1-bio7 e5 kang1-ting5 iau2 ti7 ke3-siok8. put4-ko3, tsit4 king1 bio7-si7 e5 kian3-tiok8, tsa2 tsiu7 pian3-tso3 tai5-uan5 bin5-kan1 ge7-sut8 e5 po2-pue3."
        ],
        [
          "民國五十一年（一九六二）開始，李梅樹開始發展另外一段美術教育的事業。文化學院代先聘請伊做美術研究所的教授，後來閣受聘請去國立台灣藝專做美術科主任……，培養真多美術方面的人材。藝專退休以後，美術界猶原選伊做油畫協會、美術協會的理事長。李梅樹在生的時陣，佇地方的名聲，予伊真簡單就當選台北縣議員，伊嘛曾想欲競選台北縣長。",
          "Bin5-kok goo7-tsap8-tsit8 ni5 (it-kiu2-liok8-ji7) khai-si2, li2 mui5 tshiu7 khai-si2 huat-tian2 ling7-gua7 tsit8 tuann7 bi2-sut8 kau3-iok8 e5 su7-giap8. bun5-hua3 hak8-inn7 tai7-sing phing3-tshiann2 i tsue3 bi2-sut8 gian2-kiu3 soo2 e5 kau3-siu7, au7-lai5 kok siu7 phing3-tshiann2 khi3 kok-lip8 tai5-uan5 ge7-tsuan tsue3 bi2-sut8 kho-tsu2-jim7 …-…, pue5-iong2 tsin tsue7 bi2-sut8 hong-bin7 e5 jin5-tsai5. ge7-tsuan the3-hiu i2-au7, bi2-sut8 ke3 iu5-guan5 suan2 i tsue3 iu5-ue7 hiap8-hue7, bi2-sut8 hiap8-hue7 e5 li2-su7-tiunn2. li2 mui5 tshiu7 tsai7-sinn e5 si5-tsun7, ti7 tue7-hng e5 mia5-siann, hoo7 i tsin kan2-tan tsiu7 tong3-suan2 tai5-pak-kuan7 gi7-uan5, i ma7 tsing7 siunn7 beh king7-suan2 tai5-pak kuan7-tiunn2."
        ],
        [
          "李梅樹是大家公認真有成就的藝術家。伊對地方建設的熱心，對台灣美術教育的貢獻，也真值得咱敬佩。伊一生所畫的圖，攏及身軀邊的土地、住民有關連，也為咱留落一寡台灣人的生活記錄。",
          "li2 mui5 tshiu7 si7 tai7-ke kong jin7-tsin u7 sing5-tsiu7 e5 ge7-sut8-ka. i tui3 tue7-hng kian3-siat e5 jiat8-sim, tui3 tai5-uan5 bi2-sut8 kau3-iok8 e5 kong3-hian3, a2 tsin tat8-tit lan2 king3-pue7. i it-sing soo2 ue7-tiah too5, long2 kap sin-khu-pinn e5 thoo2-te7, tsu7-bin5 iu2-kuan lian5, ia3-ui7 lan2 lau5 loh8 tsit8-kua2 tai5-uan5-lang5 e5 sing-uah8 ki3-liok8."
        ],
        [
          "回歸自然的畫家—楊三郎先生",
          "Hue5-kui1 tsu7-jian5 e5 ue7-ka1 —Iunn5 sam1-long5 sian1-sinn1"
        ],
        [
          "楊三郎佇台灣美術運動史上，是一位國寶級的重要圖畫家。明治四十年（一九○七）出世佇極有名望的家族。阿公是貢生，老父楊仲佐是日本時代出名的漢學家，有「嘯霞詩人」之稱。",
          "Iunn5 sam1-long5 ti7 tai5-uan5 bi2-sut8 un7-tong7 su2-siong7, si7 tsit8 ui7 kok4-po2-kip4 e5 tiong7-iau3 too5-ue7-ka1. bing5-ti7 si3-tsap8 ni5 (it4-kiu2-khong3-tshit4) tshut4-si3 ti7 kik8 u7 bing5-bong7 e5 ka1-tsok8. a1-kong1 si7 kong3-sing1, lau7-pe7 Iunn5 tiong7-tso2 si7 jit8-pun2 si5-tai7 tshut4-mia5 e5 han3-hak8-ka1, u7 'siau3-he5-si1-jin5' tsi1 tshing1."
        ],
        [
          "楊三郎自細漢就興趣畫圖。十六歲伊帶著儉真多年的錢，一個人偷偷仔走去日本學畫圖，伊曾寫批予阿兄，講伊到日本一定欲做一個油畫家，果然「天從人願」，幾年了後伊不但成功做一個出名的畫家，也去法國遊學。",
          "Iunn5 sam1-long5 tsu7 se3-han3 tsiu7 hing3-tshu3 ue7-too5. tsap8-lak8 hue3 i1 tua3 tioh8 khiam7 tsin1 tse7 ni5 e5 tsinn5, tsit8 e5 lang5 thau1-thau1-a2 tsau2--khi3 jit8-pun2 oh8 ue7-too5, i1 bat4 sia2-phue1 hoo7 in1 a1-hiann1, kong2 i1 kau3 jit8-pun2 it4-ting7 beh4 tso3 tsit8 e5 iu5-ue7-ka1, ko2-jian5 'thian1-tsiong5-jin5-guan7' , kui2 ni5 liau2-au7 i1 put4-tan7 sing5-kong1 tso3 tsit8 e5 tshut4-mia5 e5 ue7-ka1, ia7 khi3 huat4-kok4 iu5-hak8."
        ],
        [
          "伊講家己一世人除了食、睏以外，所有的時間，就是畫圖。佇伊的圖畫中咱感受著艷麗明朗的色彩，及伊誠心傳達對人、對世間的疼，伊畫圖的靈感攏是對大自然得著的，所以有達到「回歸自然」的境界。",
          "I1 kong2 ka1-ki7 tsit8-si3-lang5 tu5-liau2 tsiah8, khun3 i2-gua7, soo2-u7 e5 si5-kan1, tsiu7-si7 ue7-too5. ti7 i1 e5 too5-ue7 tiong1 lan2 kam2-siu7 tioh8 iam7-le7 bing5-long2 e5 sik4-tshai2, kap4 i1 sing5-sim1 thuan5-tat8 tui3 lang5, tui3 se3-kan1 e5 thiann3, i1 ue7-too5 e5 ling5-kam2 long2 si7 tui3 tai7-tsu7-jian5 tit tioh8 e5, soo2-i2 u7 tat8-kau3 'hue5-kui1 tsu7-jian5' e5 king2-kai3."
        ],
        [
          "現在，楊三郎及伊的牽手用家己出世的祖厝，規畫做畫室，成立台灣第一座徛家美術館－「楊三郎美術館」，展覽伊家己的作品。",
          "Hian7-tsai7, Iunn5 sam1-long5 kap4 i1 e5 khan1-tshiu2 iong7 ka1-ki7 tshut4-si3 e5 tsoo2-tshu3, kui1-ue7 tso3 ue7-sik4, sing5-lip8 tai5-uan5 te7-it4 tso7 khia7-ke1 bi2-sut8-kuan2 － 'Iunn5 sam1-long5 bi2-sut8-kuan2' , tian2-lam2 i1 ka1-ki7 e5 tsok4-phin2."
        ],
        [
          "現代音樂大師－江文也先生（一九一○～一九八三）",
          "Hian7-tai7 im1-gak8 tai7-su1 － Kang1 bun5-ia2 sian1-sinn1 (it4-kiu2-it4-khong3～it4-kiu2-pat4-sam1)"
        ],
        [
          "明治四十三年（一九一○）江文也出世佇淡水，伊自細漢就真愛音樂。十三歲去日本讀冊，起頭讀工業學校，後來才改學音樂。伊拜名師，學習作曲，全心行音樂的路。",
          "Bing5-ti7 si3-tsap8-sann1 ni5(it4-kiu2-it4-khong3) Kang1 bun5-ia2 tshut4-si3 ti7 tam7-tsui2, i1 tsu7 se3-han3 tsiu7 tsin1 ai3 im1-gak8. tsap8-sann1 hue3 khi3 jit8-pun2 thak8-tsheh4, khi2-thau5 thak8 kang1-giap8 hak8-hau7, au7-lai5 tsiah4 kai2-oh8 im1-gak8. i1 pai3 bing5-su1, hak8-sip8 tsok4-khik4, tsuan5-sim1 kiann5 im1-gak8 e5 loo7."
        ],
        [
          "江文也自二十五歲開始，佇日本連續有四年得著全國音樂比賽寫曲的第二名。因為台灣人的身份，煞及第一名絶緣。另外，伊所寫的曲也時常佇國際比賽中得獎。伊佇留學日本的時陣，曾轉來台灣舉行演唱會，實現伊做囝仔時陣的夢，但是彼擺短時間的停留，竟然成做及故鄉永遠的離別。",
          "Kang1 bun5-ia2 tsu7 ji7-tsap8-goo7 hue3 khai1-si2, ti7 jit8-pun2 lian5-sua3 u7 si3 ni5 tit4 tioh8 tsuan5-kok4 im1-gak8 pi2-sai3 sia2-khik4 e5 te7-ji7 mia5. in1-ui7 tai5-uan5-lang5 e5 sin1-hun7, suah4 kap4 te7-it mia5 tsuat8-ian5. ling7-gua7, i1 soo2 sia2 e5 khiok4 ia7 si5-siong5 ti7 kok4-tse3 pi2-sai3 tiong1 tit-tsiong2. i1 ti7 liu5-hak8 jit8-pun2 e5 si5-tsun7, bat4 tng2 lai5 tai5-uan5 ku2-hing5 ian2-tshiunn3-hue7, sit8-hian7 i1 tso3 gin2-a2 si5-tsun7 e5 bang7, tan7-si7 hit4 pai2 te2-si5-kan1 e5 thing5-liu5, king3-jian5 tsiann5-tso3 kap4 koo3-hiong1 ing2-uan2 e5 li7-piat8."
        ],
        [
          "昭和十三年（一九三八），江文也二十八歲的時陣，伊放棄佇日本當沖的名聲及無簡單得著的社會地位，家己一個人去中國。伊欲踮文化保存上好的北京，歸心研究中國的古樂。但是伊選了毋著時陣，七七事變了後，中國人因為反日本的侵略致使戰爭爆發。江文也因為有日本的國籍受拖累，煞佇戰爭勝利、全國歡喜慶祝的時陣，有人告伊是日本奸細，因為「漢奸」的罪名閣受判刑，坐監十個月。中共控制大陸後，伊也逃過共產黨的政治迫害，最後性命也無去。伊是赫呢愛祖國，但是祖國一屑仔都無愛伊，甚至將伊放捒！",
          "Tsiau1-ho5 tsap8-sann1 ni5 (it4-kiu2-sam1-pat4) , Kang1 bun5-ia7 ji7-tsap8-peh4 hue3 e5 si5-tsun7, i1 hong3-khi3 ti7 jit8-pun2 tng1-tshing3 e5 mia5-siann1 kap4 bo5 kan2-tan1 tit4 tioh8 e5 sia7-hue7 te7-ui7, ka1-ki7 tsit8 e5 lang5 khi3 tiong1-kok4. i1 beh4 tiam3 bun5-hua3 po2-tsun5 siong7 ho2 e5 pak4-kiann1, kui1-sim1 gian2-kiu3 tiong1-kok4 e5 koo2 gak8. tan7-si7 i1 suan2 liau2 m7-tioh8 si5-tsun7, tshit4-tshit4 su7-pian3 liau2-au7, tiong1-kok4-lang5 in1-ui7 huan2 jit8-pun2 e5 tshim1-liok8 ti3-su2 tsian3-tsing1 pok8-huat4. Kang1 bun5-ia2 in1-ui7 u7 jit8-pun2 e5 kok4-tsik8 siu7 thua1-lui7, suah4 ti7 tsian3-tsing1 sing3-li7, tsuan5-kok4 huann1-hi2 khing3-tsiok4 e5 si5-tsun7, u7 lang5 ko3 i1 si7 jit8-pun2 kan1-se3, in1-ui7 'han3-kan1' e5 tsue7-mia5 koh4 siu7 phuann3-hing5, tse7-kann1 tsap8 koo3 gueh8. tiong1-kiong7 khong3-tse3 tai7-liok8 au7, i1 ia7 to5 be7 kue3 kiong7-san2-tong2 e5 tsing3-ti7 pik4-hai7, tsue3-au7 sinn3-mia7 ia7 bo5--khi3. i1 si7 hiah4-ni7 ai3 tsoo2-kok4, tan7-si7 tsoo2-kok4 tsit8-sut4-a2 to7 bo5-ai3 i1, sim7-tsi3 tsiong1 i1 pang3-sak4!"
        ],
        [
          "佇台灣及中國近代音樂發展的歷史中，江文也確實是一個真特別的人物，伊寫曲的成就得著真高的評價，伊一生親像海湧大起大落，實在是一個值得咱敬佩及同情的悲劇性音樂家。",
          "Ti7 tai5-uan5 kap4 tiong1-kok4 kin7-tai7 im1-gak8 huat4-tian2 e5 lik8-su2 tiong1, Kang1 bun5-ia2 khak4-sit8 si7 tsit8 e5 tsin1 tik8-piat8 e5 jin5-but8, i1 sia2 khik4 e5 sing5-tsiu7 tit4 tioh8 tsin1 kuan5 e5 phing5-ke3, i1 it4-sing1 tshin1-tshiunn7 hai2-ing2 tua7-khi2-tua7-loh8, sit8-tsai7 si7 tsit8 e5 tat8-tit4 lan2 king3-pue7 kap4 tong5-tsing5 e5 pi1-kiok8 sing3 im1-gak8-ka1."
        ],
        [
          "台灣歌謠作曲大師－楊三郎先生（一九一九～一九八九）",
          "Tai5-uan5 kua1-iau5 tsok4-khik4 tai7-su1 －Iunn5 sam1-long5 sian1-sinn1 (it4-kiu2-it4-kiu2～-it4-kiu2-pat4-kiu2)"
        ],
        [
          "楊三郎本名楊我成，大正八年（一九一九）出世佇台北縣永和市。伊讀小學的時陣，有一擺升旗歕小喇叭伴奏的老師，記得將樂器收起來，伊真好奇，就挓來歕，老師聽了不止欣賞，才開始教伊。學無外久，就及老師做伙佇升旗典禮的時陣，歕小喇叭。",
          "Iunn5 sam1-long5 pun2-mia5 Iunn5 ngoo2-seng5, tai7-tsing3 peh4 ni5 (it4-kiu2-it4-kiu2) tshut4-si3 ti7 tai5-pak4-kuan7 ing2-ho5-tshi7. i1 thak8 sio2-hak8 e5 si5-tsun7, u7 tsit8 pai2 sing1-ki5 pun5 sio2-lah4-pah4 phuann7-tsau3 e5 lau7-su1, be7-ki3-tit4 tsiong1 gak8-khi3 siu1--khi2-lai5, i1 tsin1 honn3-ki5, tsiu7 theh8 lai5 pun5, lau7-su1 thiann1 liau2 put4-tsi2 him1-siong2, tsiah4 khai1-si2 kau3 i1. oh8 bo5 gua7 ku2, tsiu7 kap4 lau7-su1 tso3-hue2 ti7 sing1-ki5 tian2-le2 e5 si5-tsun7, pun5 sio2-lah4-pah4 ."
        ],
        [
          "伊十八歲去日本學作曲、編曲，日時上課，暗時為著欲趁錢就參加樂隊演奏，也號「三郎」做藝名。二十一歲去大陸的夜總會擔任樂師，民國三十四年（一九四五）才轉來台灣。",
          "I1 tsap8-peh4 hue3 khi3 jit8-pun2 oh8 tsok4-khik4, pian1-khik4, jit8-si5 siong7-kho3, am3-si5 ui7 tioh8 beh4 than3-tsinn5 tsiu7 tsham1-ka1 gak8-tui7 ian2-tsau3, ia7 ho7 'sam1-long5' tso3 ge7-mia5.ji7-tsap8-it hue3 khi3 tai7-liok8 e5 ia7-tsong2-hue7 tam1-jim7 gak8-su1, bin5-kok4 sann1-tsap8-si3 ni5 (it4-kiu2-su3-ngoo2) tsiah4 tng2 lai5 tai5-uan5."
        ],
        [
          "民國三十九年（一九五○），伊組一個樂團，參加中央廣播電台。所寫的第一首曲「望你早歸」有得著大眾肯定，續落去「苦戀歌」、「港都夜雨」、「秋風夜雨」「孤戀花」……，嘛是大家攏真欣賞的台灣歌謠。",
          "Bin5-kok4 sann1-tsap8-kau2 ni5 (it4-kiu2-ngoo2-khong3) , i1 tsoo1 tsit8 e5 gak8-thuan5, tsham1-ka1 tiong-iong1 kong2-po3 tian7-tai5. soo2 sia2 e5 te7-it4 siu2 khik 'bang7-li2-tsa2-kui1' u7 tit4 tioh8 tai7-tsiong3 khing2-ting7, sua3--loh8-khi3 'khoo2-luan5-kua1' , 'kang2-too1-ia7-u2' , 'tshiu1-hong1-ia7-u2' 'koo1-luan7-hue1' ……, ma7 si7 tai7-ke long2 tsin1 him1-siong2 e5 tai5-uan5 kua1-iau5."
        ],
        [
          "民國四十二年（一九五三），伊閣組一個「烏貓歌舞團」，巡迴全島表演。民國五十四年（一九六五）解散歌舞團，改做樂班領隊的行業。十年後伊離開音樂界，佇桃園歸心經營農場嘛真成功。",
          "Bin5-kok4 si3-tsap8-ji7 ni5 (it4-kiu2-ngoo2-sam1) , i1 koh4 tsoo1 tsit8 e5 'oo1-niau1 kua1-bu2-thuan5' , sun5-hue5 tsuan5 to2 piau2-ian2. bin5-kok4 goo7-tsap8-si3 ni5 (it4-kiu2-liok8-ngoo2) kai2-san3 kua1-bu2-thuan5, kai2-tso3 gak8-pan1 ling2-tui7 e5 hang5-giap8. tsap8 ni5-au7 i1 li7-khui1 im1-gak8-kai3, ti7 tho5-hng5 kui1-sim1 king1-ing5 long5-tiunn5 ma7 tsin1 sing5-kong1."
        ],
        [
          "真多人掠做楊三郎只是一個普通的歌謠作曲家，事實上，伊毋若正式學過音樂，也是戰後創作量多、曲調閣好聽的台灣歌謠作曲大師。",
          "Tsin tse7 lang5 liah8-tso3 Iunn5 sam1-long5 tsi2-si7 tsit8 e5 phoo2-thong1 e5 kua1-iau5 tsok4-khik4-ka1, su7-sit8 siong7, i1 m7-na7 tsing3-sik4 oh8 kue3 im1-gak8, ia7 si7 tsian3-au7 tshong3-tsok4 liong5 tse7, khik4-tiau7 koh4 ho2-thiann1 e5 tai5-uan5 kua1-iau5 tsok4-khik4 tai7-su1."
        ]
      ],
      "篇名": "第六篇  鄉土人物"
    },
    {
      "段": [
        [
          "特產，毋是好食，就是好看的，人人合意！",
          "Tik8-san2, m7 si7 ho2-tsiah8, tsiu7-si7 ho2-khuann3 e5, lang5-lang5 kah4-i3!"
        ],
        [
          "台北縣好食閣好看的物件真多，好食的有山珍海味；好看的有黃金彩瓷。講著這，心肝就歡喜，看本篇以後，咱隨時來去食一下仔巧的，閣來去看一下仔媠的！",
          "Tai5-pak4-kuan7 ho2-tsiah8 koh4 ho2-khuann3 e5 mih8-kiann7 tsin1 tse7, ho2-tsiah8 e5 u7 suann1-tinn1-hai2-bi7; ho2-khuann3 e5 u7 ng5-kim1 tshai2-hui5. kong2 tioh8 tse1, sim1-kuann1 tsiu7 huann1-hi2, khuann3 pun2 phinn1 i2-au7, lan2 sui5-si5 lai5-khi3 tsiah8 tsit8-e7-a2 kha2--e5, koh4 lai5-khi3 khuann3 tsit8-e7-a2 sui2--e5!"
        ],
        [
          "文山包種茶",
          "Bun5-san1 pau1-tsiong2-te5"
        ],
        [
          "順著九彎十八斡的北宜公路直直駛，若是鼻著一陣一陣茶米的芳味，就表示出名的茶鄉－坪林欲到囉！",
          "Sun7 tioh8 kau2-uan1-tsap8-peh4-uat e5 pak4-gi5 kong1-loo7 tit8-tit8 sai2, na7 si7 phinn7 tioh8 tsit8-tsun7 tsit8-tsun7 te5-bi2 e5 phang1-bi7, tsiu7 piau2-si7 tshut4-mia5 e5 te5 hiong1－ penn5-na5 beh4 kau3 lo3!"
        ],
        [
          "坪林出產的文山包種茶，毋若咱家己愛食，連蹛佇海外的僑胞、友邦人士攏真呵咾。但是，若問著文山包種茶的由來，恐驚知影的人無幾個。",
          "Penn5-na5 tshut4-san2 e5 bun5-san1 pau1-tsiong2-te5, m7-na7 lan2 ka1-ki7 ai3 tsiah8, lian5 tua3 ti7 hai2-gua7 e5 kiau5-pau1, iu2-pang1 jin5-su7 long2 tsin1 o1-lo2. tan7-si7, na7 mng7 tioh8 bun5-san1 pau1-tsiong2-te5 e5 iu5-lai5, khiong2-kiann1 tsai1-iann2 e5 lang5 bo5 kui2 e5."
        ],
        [
          "包種茶是佇一百五十外年前（清朝道光年間），有一位福建泉州府安溪縣人王義程所創製的。伊用仿武夷茶的製茶法來製造安溪茶，做好了後，閣用兩張福建毛造紙相疊，內底囥四兩茶米，包做長條的四角型，外口頓茶名及店號的印仔，共號做「包種」。這就是包種茶的製造及名稱的由來。",
          "Pau1-tsiong2-te5 si7 ti7 tsit8-pah4 goo7-tsap8 gua7 ni5-tsing5 (tshing1-tiau5 to7-kong1 ni5-kan1) , u7 tsit8 ui7 hok4-kian3 tsuan5-tsiu1-hu2 an1-khe1-kuan7-lang5 Ong5 gi7-ting5 soo2 tshong3-tse3 e5. i1 iong7 hong2 bu2-i5-te5 e5 tse3-te5-huat4 lai5 tse3-tso7 an1-khe1-te5, tso3-ho2 liau2-au7, koh4 iong7 nng7 tiunn1 hok4-kian3 mou5-tso7-tsua2 sio1-thah8, lai7-te2 khng3 si3 niu2 te5-bi2, pau1 tso3 tng5-liau5 e5 si3-kak4-hing5, gua7-khau2 tun3 te5-mia5 kap4 tiam3-ho7 e5 in3-a2, kang7 ho7-tso3 'pau1-tsiong3' . tse1 tsiu7-si7 pau1-tsiong2-te5 e5 tse3-tso7 kap4 mia5-tshing1 e5 iu5-lai5."
        ],
        [
          "到光緒年間，有人將包種茶的製造過程及技術傳入台灣，閣踮北部的七星區（現在台北市南港一帶）做研究發展中心，予包種茶的品質、名聲一日比一日卡好。佇所有的包種茶區中，又閣是文山區所出產的茶，品質上好，所以習慣上人攏講「文山包種茶」。",
          "Kau3 kong1-su7 ni5-kan1, u7 lang5 tsiong1 pau1-tsiong2-te5 e5 tse3-tso7 kue3-thing5 kap4 ki1-sut8 thuan5 jip8 tai5-uan5, koh4 tiam3 pak4-poo7 e5 tshit4-tshinn1-khu1 (hian7-tsai7 tai5-pak4-tshi7 lam5-kang2 it4-tai3) tso3 gian2-kiu3 huat4-tian2 tiong1-sim1, hoo7 pau1-tsiong2-te5 e5 phin2-tsit4, mia5-siann1 tsit8 jit8 pi2 tsit8 jit8 khah ho2. ti7 soo2-u7 e5 pau1-tsiong2-te5 khu1 tiong1, iu7-koh4 si7 bun5-san1 khu1 soo2 tshut4-san2 e5 te5, phin2-tsit4 siong7 ho2, soo2-i2 sip8-kuan3 siong7 lang5 long2 kong2 'bun5-san1 pau1-tsiong2-te5' ."
        ],
        [
          "原本坪林只是北勢溪邊一個小所在，因為氣候及土質的先天條件真好，才變做文山包種茶的代表。若準想欲啉一杯真正的文山包種茶，會使來坪林行一迣，你會發覺，伊樸實的民風及濃厚的人情味，就親像茶米的清芳仝款予人懷念。",
          "Guan5-pun2 penn5-na5 tsi2-si7 pak4-si3-khe1 pinn1 tsit8 e5 sio2 soo2-tsai7, in1-ui7 khi3-hau7 kap4 thoo5-tsit4 e5 sian1-thian1 tiau5-kiann7 tsin1 ho2, tsiah4 pian3-tso3 bun5-san1 pau1-tsiong2-te5 e5 tai7-piau2. na7-tsun2 siunn7 beh4 lim1 tsit8 pue1 tsin1-tsiann3 e5 bun5-san1 pau1-tsiong2-te5, e7-sai2 lai5 penn5-na5 kiann5 tsit8 tsua7, li2 e7 huat4-kak4, i1 phoh4-sit8 e5 bin5-hong1 kap4 long5-kau7 e5 jin5-tsing5 bi7, tsiu7 tshin1-tshiunn7 te5-bi2 e5 tshing1-phang1 kang5-khuan2 hoo7 lang5 huai5-liam7."
        ],
        [
          "深坑豆腐",
          "Tshim1-khinn1 tau7-hu7"
        ],
        [
          "提起深坑的特產，就予人想著「深坑豆腐」。真多人在講，去過深坑的人，若準無食深坑豆腐，假那是白行的。「深坑豆腐」已經變成深坑鄉的代名詞囉。深坑鄉的一條舊街；深坑仔街，現在專在喝賣用純古法做的豆腐所煮的豆腐料理。深坑豆腐上老牌－深坑街的陳家。四代相傳，所做的豆腐除了磨豆仔是用電動石磨仔以外，其他攏是手工處理，水質甘閣甜，所以做的豆腐特別有古早味，食過的人攏真呵咾。朋友，後回到深坑的時陣，毋通記得去食一碗紅燒豆腐、豆腐羹，抑是來一碗皮蛋豆腐，包你食甲會觸舌。",
          "The5-khi2 tshim1-khinn1 e5 tik8-san2, tsiu7 hoo7 lang5 siunn7 tioh8 'tshim1-khinn1 tau7-hu7' . tsin1 tse7 lang5 ti7 kong2, khu3 kue3 tshim1-khinn1 e5 lang5, na7-tsun2 bo5 tsiah8 tshim1-khinn1 tau7-hu7, ka2-na2 si7 peh8-kiann5--e5. 'tshim1-khinn1 tau7-hu7' i2-king1 pian3-sing5 tshim1-khinn1-hiong e5 tai7-bing5-su5 lo3. tshim1-khinn1-hiong1 e5 tsit8 tiau5 ku7 ke1; tshim1-khinn1-a2-ke1, hian7-tsai7 tsuan1 ti7 huah4-be7 iong7 sun5-koo2-huat4 tso3 e5 tau7-hu7 soo2 tsu2 e5 tau7-hu7 liau7-li2. Tshim1-khinn1 tau7-hu7 siong7 lau2-pai5 － tshim1-khinn1-ke1 e5 tan5 ka1. in1 si3 tai7 siong1-thuan5, soo2 tso3 e5 tau7-hu7 tu5-liau2 bua5 tau7-a2 si7 iong7 tian7-tong7 tsioh8-bo7-a2 i2-gua7, ki5-thann1 long2 si7 tshiu2-kang1 tshu2-li2, tsui2-tsit4 kam1 koh4 tinn1, soo2-i2 in1 tso3 e5 tau7-hu7 tik8-piat8 u7 koo2-tsa2 bi7, tsiah8--kue3 e5 lang5 long2 tsin1 o1-lo2. Ping5-iu2, au7-hue5 kau3 tshim1-khinn1 e5 si5-tsun7, m7-thang1 be7-ki3-tit4 khi3 tsiah8 tsit8 uann2 ang5-sio1 tau7-hu7, tau7-hu7-kinn1, iah8 si7 lai5 tsit8 uann2 phi5-tan3 tau7-hu7, pau1 li2 tsiah8 kah8 e7 tak4-tsih8."
        ],
        [
          "永和豆奶",
          "Ing2-ho5 tau7-ling1"
        ],
        [
          "講著永和，你會想著甚麼貨？若是去問一個蹛佇台北卡久的人，相信十個有九個會共你講：「永和的豆奶足好啉！」",
          "Kong2 tioh8 ing2-ho5, li2 e7 siunn7 tioh8 sim2-mih4-hue3? na7 si7 khi3 mng7 tsit8 e5 tua3 ti7 tai5-pak4 khah4 ku2 e5 lang5, siong1-sin3 tsap8 e5 u7 kau2 e5 e7 ka7 li2 kong2: 'ing2-ho5 e5 tau7-ling1 tsiok4 ho2-lim1!"
        ],
        [
          "大概佇民國四十年（一九五一），有一陣大陸人搬來蹛永和，幾個退伍軍人公家佇遮開豆奶店趁食。因為倚佇中正橋頭，交通不止利便，每日去台北上班、上課的人，攏會順續來遮食早頓，生理閣[禾+黑]。做的豆奶是用石磨仔磨的，料實味芳；油食粿是用土豆油炸的，抵仔好夠火；燒餅也烘甲芳閣酥，顧客食好就鬥相報。",
          "Tai7-khai3 ti7 bin5-kok4 si3-tsap8 ni5 (it4-kiu2-ngoo2-it4) , u7 tsit8 tin7 tai7-liok8-lang5 puann1 lai5 tua3 ing2-ho5, kui2 e5 the3-ngoo2 kun1-jin5 kong1-ke1 ti7 tsia5 khui1 tau7-ling1 tiam3 than3-tsiah8. in1-ui7 ua2 ti7 tiong1-tsing3 kio5-thau5, kau1-thong1 put4-tsi2 li7-pian7, mui2-jit8 khi3 tai5-pak4 siong7-pan1, siong7-kho3 e5 lang5, long2 e7 sun7-sua3 lai5 tsia1 tsiah8 tsa2-tng3, sing1-li2 koh4 be7-bai2. in1 tso3 e5 tau7-ling si7 iong7 tsioh8-bo7-a2 bua5-e5, liau7-sit8 bi7 phang1; iu5-tsiah8-kue2 si7 iong7 thoo5-tau7-iu5 tsa3-e5, tu2-a2-ho2 kau3-hue2; sio1-piann2 ia7 hang1 kah8 phang1 koh4 soo1, koo3-kheh4 tsiah8-ho2 tsiu7 tau3-sio1-po3."
        ],
        [
          "生理愈來愈好，豆奶店愈開愈多間，開店的時間也對日時賣到暗時，毋若在地人愛來啉豆奶，連外地人也愛來交關。現在做豆奶也已經改用電動的磨豆機，雖然氣味及以前無真仝，但是永和豆奶猶是上出名的。",
          "Sing-li2 ju2 lai5 ju2 ho2, tau7-ling tiam3 ju2 khui1 ju2 tse7 king1, khui1-tiam3 e5 si5-kan1 ia7 tui3 jit8-si5 be7 kau3 am3-si5, m7-na7 tsai7-te7-lang5 ai3 lai5 lim1 tau7-ling, lian5 gua7-te7-lang5 ia7 ai3 lai5 kau1-kuan1. hian7-tsai7 tso3 tau7-ling ia7 i2-king1 kai2-iong7 tian7-tong7 e5 bo7-tau7-ki1, sui1-jian5 khi3-bi7 kap4 i2-tsing5 bo5 tsin1 kang5, tan7-si7 ing2-ho5 tau7-ling iau2 si7 siong7 tshut4-mia5 e5."
        ],
        [
          "淡水鐵卵、魚丸",
          "Tam7-tsui2 thih4-nng7, hi5-uan5"
        ],
        [
          "今年七十外歲的黃張哖，是阿婆鐵卵的創始人，有三十外年的歷史，食過的人攏呵咾，阿婆鐵卵就變成淡水上有名的特產。",
          "Kin1-ni5 tshit4-tsap8 gua7 hue3 e5 Ng5 tiunn1-ni5, si7 a1-po5 thih4-nng7 e5 tshong3-si2-jin5, u7 sann1-tsap8 gua7 ni5 e5 lik8-su2, tsiah8--kue3 e5 lang5 long2 o1-lo2, a1-po5 thih4-nng7 tsiu7 pian3-sing5 tam7-tsui2 siong7 u7-mia5 e5 tik8-san2."
        ],
        [
          "其實鐵卵就是「滷卵」，鐵卵的色緻比鹵卵閣卡深，比鹵卵閣卡細閣卡橂，製造真了時間閣厚工。卵代先用溫溫仔火鹵三點鐘，才貯踮竹[竹^敢]仔內用電風吹予乾，早暗攏著愛閣鹵一擺，總共著愛鹵五工到七工，一直到卵清收縮，變成薄薄、烏烏一層韌皮，哺起來愈橂愈芳愈有味！",
          "Ki5-sit8 thih4-nng7 tsiu7-si7 'loo2-nng7' , thih4-nng7 e5 sik4-ti3 pi2 loo2-nng7 koh4-khah4 tshim1, pi2 loo2-nng7 koh4-khah4 se3 koh4-khah4 ting7, tse3-tso7 tsin1 liau2 si5-kan1 koh4 kau7-kang1. nng7 tai7-sing1 iong7 un1-un1-a2 hue2 loo2 sann1 tiam2-tsing1, tsiah4 te2-tiam3 tik4-am2-a2 lai7 iong7 tian7-hong1 tshue1 hoo7 ta1, tsa2-am3 long2 tioh8-ai3 koh4 loo2 tsit8 pai2, tsong2-kiong7 tioh8-ai3 loo2 goo7 kang kau3 tshit4 kang1, it4-tit8 kau3 nng7-tshing1 siu1-sok4, pian3-sing5 poh8-poh8, oo1-oo1 tsit8 tsan5 jun7-phue5, poo7--khi2-lai5 lu2 ting7 lu2 phang1 ju2 u7 bi7!"
        ],
        [
          "佇淡海日頭欲落山的時陣，正是淡水渡船頭邊仔的阿婆鐵卵，生理上好的時陣。除了鐵卵以外，淡水的魚丸也真好食。做魚丸的材料主要是鯊魚，閣摻別項魚肉，絞做魚漿，tsik4做丸仔才落大鼎，等水滾魚丸一粒一粒浮起來，就表示已經熟，會使食囉！",
          "Ti7 tam7-hai2 jit8-thau5 beh4 loh8-suann1 e5 si5-tsun7, tsiann3 si7 tam7-tsui2 too7-tsun5-thau5 pinn-a2 e5 a1-po5 thih4-nng7, sing1-li2 siong7 ho2 e5 si5-tsun7.Tu5-liau2 thih4-nng7 i2-gua7, tam7-tsui2 e5 hi5-uan5 ia7 tsin1 ho2-tsiah8. tso3 hi5-uan5 e5 tsai5-liau7 tsu2-iau3 si7 sua1-hi5, koh4 tsham1 pat8-hang7 hi5-bah4, ka2-tso3 hi5-tsiunn1, tsik4 tso3 uan5-a2 tsiah4 loh8 tua7-tiann2, tan2 tsui2 kun2 hi5-uan5 tsit8 liap8 tsit8 liap8 phu5--khi2-lai5, tsiu7 piau2-si7 i2-king1 sik8, e7-sai2 tsiah8-lo3!"
        ],
        [
          "淡水中正路的魚丸店，已經有二十外年的歷史，老頭家陳金潭及少年頭家陳昭雄，父子兩人二十外年來，一直研究改良魚丸的口味，予魚丸變成淡水的名產。",
          "Tam7-tsui2 tiong1-tsing3-loo7 e5 hi5-uan5-tiam3, i2-king1 u7 ji7-tsap8 gua7 ni5 e5 lik8-su2, lau7 thau5-ke1 Tan5 kim1-tham5 kap4 siau3-lian5 thau5-ke1 Tan5 tsiau1-hiong5, pe7-kiann2 nng7 lang5 ji7-tsap8 gua7 ni5 lai5, it4-tit8 gian2-kiu3 kai2-liong5 hi5-uan5 e5 khau2-bi7, hoo7 hi5-uan5 pian3-sing5 tam7-tsui2 e5 bing5-san2."
        ],
        [
          "九份仔、金瓜石、百年黃金地",
          "Kau2-hun7-a2, kim1-kue1-tsioh8, pah4 ni5 ng5-kim1-te7"
        ],
        [
          "一百外年前，有一陣佇基隆河造橋的工人，佇收工的時陣，發見著褲腳有金沙，因為這件代誌，予大家攏知影有金礦，也開始九份仔、金瓜石半世紀的繁榮。",
          "Tsit8-pah4 gua7 ni5-tsing5, u7 tsit8 tsin7 ti7 ke1-lang5-ho5 tso7-kio5 e5 kang1-lang5, ti7 siu1-kang1 e5 si5-tsun7, huat4-kinn3 tioh8 khoo3-kha1 u7 kim1-sua1, in1-ui7 tsit4 kiann7 tai7-tsi3, hoo7 tai7-ke1 long2 tsai1-iann2 u7 kim1-khong3, ia7 khai1-si2 kau2-hun7-a2, kim1-kue1-tsioh8 puann3 se3-ki2 e5 huan5-ing5."
        ],
        [
          "產量猶未真多的時陣，鎮民的生活真樸實。後來有一個叫顏雲年的人來挖金礦，因為伊用卡科學的辦法，予金仔的開採量大量增加。因為按呢，九份仔、金瓜石就漸漸繁榮起來。毋若附近海港的人將海產、特產攏挓來遮賣，連酒店、戲院也一間一間起起來，非常鬧熱。",
          "San2-liong7 iau2-bue7 tsin1 tse7 e5 si5-tsun7, tin3-bin5 e5 sing1-uah8 tsin1 phoh4-sit8. au7-lai5 u7 tsit8 e5 kio3 Gan5 hun5-lian5 e5 lang5 lai5 oo2 kim1-khong3, in1-ui7 i1 iong7 khah4 kho1-hak8 e5 pan7-huat4, hoo7 kim1-a2 e5 khai1-tshai2-liong7 tai7-liong7 tsing1-ka1. in1-ui7 an2-ni1, kau2-hun7-a2, kim1-kue1-tsioh8 tsiu7 tsiam7-tsiam7 huan5-ing5--khi2-lai5. m7-na7 hu7-kin7 hai2-kang2 e5 lang5 tsiong3 hai2-san2, tik8-san2 long2 theh8 lai5 tsia1 be7, lian5 tsiu2-tiam3, hi3-inn7 ia7 tsit8 king1 tsit8 king1 khi2--khi2-lai5, hui1-siong5 lau7-jiat8."
        ],
        [
          "戰後，金仔的開採量愈來愈少，九份仔、金瓜石漸漸予人放記得。最近， 人造衛星探測的結果發見九份仔、金瓜石一帶，可能猶原蘊藏足多金礦，引起國內外人士的注意，這擺淘金熱假那會閣沖起來的款，毋知敢會當予九份仔、金瓜石閣再繁榮起來？咱期待看覓咧！",
          "Tsian3-au7, kim1-a2 e5 khai1-tshai2-liong7 ju2 lai5 ju2 tsio2, kau2-hun7-a2, kim1-kue1-tsioh8 tsiam7-tsiam7 hoo7 lang5 pang3 be7-ki3-tit. Tsue3-kin7, jin5-tso7 ue7-sing1 tham3-tshik4 e5 kiat4-ko2 huat4-kian3 kau2-hun7-a2, kim1-kue1-tsioh8 it4-tai3, kho2-ling5 iu5-guan5 un1-tshang3 tsiok4 tse7 kim1-khong3, in2-khi2 kok4-lai7-gua7 jin5-su7 e5 tsu3-i3, tsit4 pai2 to5-kim1-jiat8 ka2-na2 e7 koh4 tshing3--khi2-lai5 e5 khuan2, m7 tsai1 kam2 e7-tang3 hoo7 kau2-hun7-a2, kim1-kue1-tsioh8 koh4-tsai3 huan5-ing5--khi2-lai5? lan2 ki5-thai7 khuann3-mai7 leh4!"
        ],
        [
          "鶯歌瓷仔",
          "Ing1-ko1 hui5-a2"
        ],
        [
          "真多人去鶯歌攏是為著伊的特產：瓷仔。鶯歌的土地受著地勢及土質的影響，無適合種作，卻真適合燒瓷仔，所以鶯歌的瓷仔業，對清朝就已經開始囉。後來日本統治台灣，愛鶯歌人用瓷仔土做粗瓷，粗瓷仔業才漸漸發展。戰後，政府輔助鶯歌的瓷仔業發展，造就真多藝術人才，鶯歌的瓷仔也自按呢轟動國內外，只要有人講著買瓷仔、看瓷仔，一定隨時想著－鶯歌。",
          "Tsin1 tse7 lang5 khi3 ing1-ko1 long2 si7 ui7 tioh8 i1 e5 tik8-san2: hui5-a2. ing1-ko1 e5 thoo2-te7 siu7 tioh8 te7-si3 kap4 thoo5-tsit4 e5 ing2-hiong2, bo5 sik4-hap8 tsing3-tsoh4, khioh4 tsin1 sik4-hap8 sio1 hui5-a2, soo2-i2 ing1-ko1 e5 hui5-a2 giap8, tui3 tshing1-tiau5 tsiu7 i2-king1 khai1-si2 lo3. au7-lai5 jit8-pun2 thong2-ti7 tai5-uan5, ai3 ing1-ko1-lang5 iong7 hui5-a2-thoo5 tso3 tshoo1-hui5, tshoo1-hui5-a2 giap8 tsiah4 tsiam7-tsiam7 huat4-tian2. tsian3-au7, tsing3-hu2 hu2-tsoo7 ing1-ko1 e5 hui5-a2 giap8 huat4-tian2, tso7-tsiu7 tsin1 tse7 ge7-sut8 jin5-tsai5, ing1-ko1 e5 hui5-a2 ia7 tsu7-an2-ne1 hong1-tong7 kok4-lai7-gua7, tsi2-iau3 u7 lang5 kong2 tioh8 be2 hui5-a2, khuann3 hui5-a2, it4-ting7 sui5-si5 siunn7 tioh8 － ing1-ko1."
        ],
        [
          "鶯歌有一條舊街仔路，伊的建築是清朝的傳統形式，叫做「尖山埔街」，遮的瓷仔店攏是家庭式的經營，價數俗閣公道。另外佇文化路邊，有真多瓷仔工廠，遮的產品及「尖山埔街」的產品完全無仝，做的瓷仔是欲外銷，照歐美國家客戶的要求，製作真多無仝款的錢筒仔、花矸、迌物仔……。坐火車對台北落南無外久，會當看著真多磚仔起的煙筒管。煙筒是卡早烆土炭的時陣用的，現時逐家攏改用瓦斯烆窯，煙筒煞變做鶯歌鎮好看的標頭及特色。",
          "Ing1-ko1 u7 tsit8 tiau5 ku7 ke1-a2 loo7, i1 e5 kian3-tiok8 si7 tshing1-tiau5 e5 thuan5-thong2 hing5-sik4, kio3-tso3 'tsiam1-suann1-poo1-ke1' , tsia1-e5 hui5-a2 tiam3 long2 si7 ka1-ting5-sik e5 king1-ing5, ke3-siau3 siok8 koh4 kong1-to7. ling7-gua7 ti7 bun5-hua3 loo7-pinn1, u7 tsin1 tse7 hui5-a2 kang1-tshiunn2, tsia1-e5 san2-phin2 kap4 'tsiam1-suann1-poo1-ke1' e5 san2-phin2 uan5-tsuan5 bo5-kang5, in1 tso3 e5 hui5-a2 si7 beh4 gua7-siau1, tsiau3 au1-bi2 kok4-ka1 kheh4-hoo7 e5 iau1-kiu5, tse3-tsok4 tsin1 tse7 bo5 kang5-khuan2 e5 tsinn5-tang5-a2, hue-kan, tshit4-tho5-mih8-a2 ……. Tse7 hue2-tshia1 tui3 tai5-pak4 loh8-lam5 bo5 gua7 ku2, e7-tang3 khuann3 tioh8 tsin1 tse7 tsng1-a2 khi2 e5 ian1-tang5-kong2. ian1-tang5 si7 khah4-tsa2 hiann5 thoo5-thuann3 e5 si5-tsun7 iong7 e5, hian7-si5 tak8-ke1 long2 kai2-iong7 ga2-suh4 hiann5 io5, ian1-tang5 suah4 pian3-tso3 ing1-ko1-tin3 ho2-khuann3 e5 phiau-thau5 kap4 tik8-sik4."
        ]
      ],
      "篇名": "第七篇  地方特產"
    }
  ]
}
