{
  "出版年": "1994",
  "出版者": "台東縣政府",
  "年級別": "中高年級",
  "文類": "其他教材",
  "書名": "台東縣鄉土語言教材河洛語讀本下冊",
  "書寫系統": "漢字",
  "資料": [
    {
      "段": [
        [
          "（一）新正：",
          "（it4)Sin1-tsiann1:"
        ],
        [
          "正月初一過新年，炮聲四界滿滿是，大家恭禧祝好運，允望新年大趁錢。",
          "Tsiann1-gueh8 tshe-it4 kue3 sin1-ni5, phau3 siann1 si3-ke3 mua2-mua2-si7, tai7-ke1 kiong1-hi2 tsiok4 ho2-un7, ng3-bang7 sin1-ni5 tua7-than3-tsinn5."
        ],
        [
          "（二）元宵：",
          "(ji7) Guan5-siau1:"
        ],
        [
          "正月十五是元宵，約著燈猜好彩頭，人山人海賞花燈，爭看玄壇不驚炮。",
          "Tsiann1-gueh8 tsap8-goo7 si7 guan5-siau1, iok4 tioh8 ting1-tshai1 ho2-tshai2-thau5, jin5-san1-jin5-hai2 siunn2 hue1-ting1, tsing1 khuann3 han5-tan5 m7 kiann1 phau3."
        ],
        [
          "（三）清明：",
          "(sann1) Tshing1-bing5:"
        ],
        [
          "三月清明好風光，大細相招去培墓，燒香拜拜獻祭品，祖先恩德記心中。",
          "Sann1-gueh8 tshing1-bing5 ho2 hong1-kong1, tua7-se3 sio1-tsio1 khi3 pue7-bong7, sio1-hiunn1 pai3-pai3 hian3 tse3-phin2, tsoo2-sian1 in1-tik4 ki3 sim1-tiong1."
        ],
        [
          "（四）端陽：",
          "(si3) Tuan1-iong5:"
        ],
        [
          "五月初五是端陽，插蒲縛粽意深長，龍船競渡有來歷，三閭大夫萬古芳。",
          "Goo7-gueh8 tshe1-goo7 si7 tuan1-iong5, tsha3 poo1 pak8 tsang3 i3 tshim1-tiong5, ling5-tsun5 king3-too7 u7 lai5-lik8, sam1-li5 tai7-hu1 ban7-koo2 hong1."
        ],
        [
          "（五）七夕：",
          "(goo7) Tshit4-sik4:"
        ],
        [
          "七月七日晻晏時，牛郎織女相會期，今目定作情人節，年年今夜有詩意。",
          "Tshit4-gueh8 tshit4-jit8 eng1-am3-si5, gu5-long5 tsit4-li2 siong3 hue7-ki5, tsit4-ma2 ting7-tsoh4 tsing5-jin5-tsat4, ni5-ni5 kin1-ia7 iu2 si1-i3."
        ],
        [
          "（六）中元：",
          "(lak8) Tiong-guan5:"
        ],
        [
          "七月十五是中元，普渡祭孤還心願，起厝嫁娶無人愛，鬼月出門心未安。",
          "Tshit4-gueh8 tsap8-goo7 si7 tiong-guan5, phoo2-too7 tse3-koo1 hing5 sim1-guan7, khi2-tshu3 ke3-tshua7 bo5 lang5 ai3, kui2-gueh8 tshut4-mng5 sim1 be7 an1."
        ],
        [
          "（七）中秋：",
          "(tshit4) Tiong1-tshiu1:"
        ],
        [
          "八月十五是中秋，大家團圓賞月娘，月餅文旦真好食，愛知其中有原由。",
          "Pueh4-gueh8 tsap8-goo7 si7 tiong1-tshiu1, tai7-ke1 thuan5-inn5 siunn2 gueh8-niu5, gueh8-piann2 bun5-tan3 tsin1 ho2-tsiah8, ai3 tsai1 ki5-tiong1 u7 guan5-iu5."
        ],
        [
          "（八）重陽：",
          "(peh4) Tiong5-iong5:"
        ],
        [
          "九月九日是重陽，登高運動保健康，敬老尊賢好風俗，大家應該加發揚。",
          "kau2-gueh8 kau2-jit8 si7 tiong5-iong5, ting1-ko1 un7-tong7 po2 kian7-khong1, king3-lo2-tsun1-hian5 ho2 hong1-siok8, tai7-ke1 ing3-kai1 ka1 huat4-iong5."
        ],
        [
          "（九）冬節：",
          "(kau2) Tang1-tseh4:"
        ],
        [
          "十一月來到冬節，一年當中日上短，自古風俗愛進補，圓仔食了加一歲。",
          "Tsap8-it4--gueh8 lai5-kau3 tang1-tseh4, tsit8 ni5 tang1-tiong1 jit8 siong7 te2, tsu7-koo2 hong1-siok8 ai3 tsin3-poo2, inn5-a2 tsiah8 liau2 ke1 tsit8 hue3"
        ],
        [
          "（十）過年瞑：",
          "(tsap8) Kue3-ni5 me5:"
        ],
        [
          "十二月尾過年瞑，出外的人趕回家，大細圍爐慶團圓，大家守瞑到五更。",
          "Tsap8-ji7 gueh8-bue2 kue3-ni5 me5, tshut4-gua7 e5 lang5 kuann2 hue5-ke1, tua7-se3 ui5-loo5 khing3 thuan5-inn5, tai7-ke1 tsiu2-me5 kau3 goo7-kenn1."
        ]
      ],
      "篇名": "第一課 民俗節慶"
    },
    {
      "段": [
        [
          "（一）早起時起來向序大人請安，抑是平輩互相招呼，佮回應下輩的請安時，通常愛講：「鼇早」，「你也鼇早」。（回應時講）",
          "(it4) Tsa2-khi2-si5 khi2--lai5 hiong3 si7-tua7-lang5 tshing2-an1, ah4 si7 penn5-pue3 hoo7-siong1 tsio1-hoo1, kah4 hue5-ing3 e7-pue3 e5 tshing2-an si5, thong1-siong5 ai3 kong2: “gau5-tsa2”, “li2 ma7 gau5-tsa2”. (hue5-ing3 si5 kong2)"
        ],
        [
          "（二）在路裡抵著熟悉的人時，通常愛講：「鼇早！」「請問你欲去佗位？」「你食飽無？」「若有閒，請你來阮兜奉茶！」「無，我先失禮！」「再會！」（對無熟悉的人，為著表示禮貌，也會使得用）",
          "(ji7) Ti7 loo7--li7 tu2 tioh8 sik8-sai7 e5 lang5 si5, thong1-siong5 ai3 kong2: “gau5-tsa2!” “tshiann2-mng7 li2 beh4 khi3 to2-ui7?” “li2 tsiah8-pa2 bo5?” “na7 u7-ing5, tshiann2 li2 lai5 guan2 tau1 hong7-te5!” “bo5, gua2 sing1 sit4-le2!” “tsai3-hue7!” (tui3 bo5 sik8-sai7 e5 lang5, ui7 tioh8 piau2-si7 le2-mau7, ma7 e7-sai2-tit4 iong7)"
        ],
        [
          "（三）有大職麻煩別人的時，通常愛講：「勞煩你」「與你真費神」「拜託」「千萬（萬事）拜託」。",
          "(sann1) U7 tai7-tsi3 ma5-huan5 pat8-lang5 e5 si5, thong1-siong5 ai3 kong2: “lo5-huan5 li2” “hoo7 li2 tsin1 hui3-sin5” “pai3-thok4” “tshian1-ban7 (ban7-su7) pai3-thok4”."
        ],
        [
          "（四）接受別人的幫助時，通常愛講：「多謝！」「感謝！」「勞力！」",
          "(si3) Tsiap4-siu7 pat8-lang5 e5 pang1-tsoo7 si5, thong1-siong5 ai3 kong2: “to1-sia7!” “kam2-sia7!” “lou2-lat8!”"
        ],
        [
          "（五）別人欲送物件與咱的時，通常愛講：「敗勢啦！」「不當啦！」「你家己留底用那！」「我當擔未起啦！」「那欲彼呢厚禮數咧！」「粗俗物仔啦，棄嫌啦！」（送的人用）「嘴食物仔啦，免客氣啦！」（送的人用）「貪財乎，」「按呢我就無洒如乎！」",
          "(goo7) Pat8-lang5 beh4 sang3 mih8-kiann7 hoo7 lan2 e5 si5, thong1-siong5 ai3 kong2: “phainn2-se3 lah4!” “m7-thang lah4!” “li2 ka1-ti7 lau5-te2-iong7 noh4!” “gua2 tng1-tam3 be7 khi2 lah4!” “na2 beh4 hiah-nih kau7-le2-soo3 leh4!” “tshoo1-siok8 mih8-a2 lah4, mai3 khi3-hiam5 lah4!” (sang3 e5 lang5 iong7) “tshui3 tsiah8 mih8-a2 lah4, bian2 kheh4-khi3 lah4!” (sang3 e5 lang5 iong7) “tham1-tsai5 hoo7,” “an2-ne1 gua2 to7 bo5 se3-ji7 hoo7!”"
        ],
        [
          "（六）有對不起別人的時陣，通常愛講：「失禮」「真敗勢」「真對不住」「請你原諒」。",
          "(lak8) U7 tui3-put4-khi2 pat8-lang5 e5 si5-tsun7, thong1-siong5 ai3 kong2: “sit4-le2” “tsin1 phainn2-se3” “tsin1 tui3-put4-tsu7” “tshiann2 li2 guan5-liong7”."
        ],
        [
          "（七）朋友互相訪問的時，通常愛講：「久見」「真幸會」「你愈來愈少年乎！」「你身體猶宛彼呢康健！」「你愈來愈緣投乎！」（男性）「你愈來愈媠乎！」（女性）「你最近有加發福乎！」「請多多指教！」「請多多關照！」",
          "(tshit4) Ping5-iu2 hoo7-siong1 hong2-mng7 e5 si5, thong1-siong5 ai3 kong2: “kiu2-kian3” “tsin1 hing7-hue7” “li2 lu2 lai5 lu2 siau3-lian5 hoo7!” “li2 sin1-the2 iu5-guan5 hiah-nih4 khong1-kian7!” “li2 lu2 lai5 lu2 ian5-tau5 hoo7!” (lam5-sing3) “li2 lu2 lai5 lu2 sui2 hoo7!” (lu2-sing3) “li2 tsue3-kin7 u7 khah huat4-hok4 hoo7!” “tshiann2 to1-to1 tsi2-kau3!” “tshiann2 to1-to1 kuan1-tsiau3!”"
        ],
        [
          "（八）去別人的厝做客的時，通常愛講：「恁這間厝真舒適乎！」「不成厝啦，有當好滯就好啦！」（主人）「煮到彼呢腥臊（澎湃）！」「請裁耳耳，粗菜薄酒啦！請不當洒如」（主人）「真鼇煮，煮到彼呢好食！」「請款款用，不免客氣！」（主人）「與恁請到真飽，真多謝！」「我猶有大職，欲先失禮！」「慢且辭啦，著食與飽乎！」（主人）「再會！」「若有時間就更來奉茶（迌）乎！」（主人）",
          "(peh4) Khi3 pat8-lang5 e5 tshu3 tso3-kheh4 e5 si5, thong1-siong5 ai3 kong2: “lin2 tsit4 king1 tshu3 tsin1 su3-si3 hoo7!” “m7-tsiann5 tshu3 lah4, u7-thang ho2 tua3 to7 ho2 lah4!” (tsu2-lang5) “tsu2 kau3 hiah-nih4 tshenn1-tshau1 (phong1-pai3) !” “tshin3-tshai2 nia7-nia7, tshoo1-tshai3 poh8-tsiu2 lah4! tshiann2 m7-thang se3-ji7” (tsu2-lang5) “tsin1 gau5 tsu2, tsu2 kah hiah-nih ho2-tsiah8!” “tshiann2 khuann-khuann-iong7, m7 bian2 kheh4-khi3!” (tsu2-lang5) “hoo7 lin2 tshiann2 ka1 tsin1 pa2, tsin1 to1-sia7!” “gua2 iau2 u7 tai7-tsi3, beh4 sing1 sit4-le2!” “ban7-tshiann2-si7 lah4, tioh8 tsiah8 hoo7 pa2 hoo7!” (tsu2-lang5) “tsai3-hue7!” “na7 u7 si5-kan1 to7 koh4 lai5 hong7-te5 (tshit4-tho5) hoo7!” (tsu2-lang5)"
        ]
      ],
      "篇名": "第二課 禮貌應對的話"
    },
    {
      "段": [
        [
          "（1）細漢偷挽匏，大漢偷牽牛。",
          "(1) Se3-han3 thau1 ban2 pu5, tua7-han3 thau1 khan1 gu5."
        ],
        [
          "（2）少年未曉想，食老不成樣。",
          "(2) Siau3-lian5 be7-hiau2 siunn7, tsiah8-lau2 m7-tsiann5 iunn7."
        ],
        [
          "（3）有狀元學生，無狀元先生。",
          "(3) U7 tsiong7-guan5 hak8-sing1, bo5 tsiong7-guan5 sian1-senn1."
        ],
        [
          "（4）無魚蝦也好。",
          "(4) Bo5 hi5 he5 ma7 ho2."
        ],
        [
          "（5）好酒沈甕底。",
          "(5) Ho2-tsiu2 tim5 ang3 te2."
        ],
        [
          "（6）乞食趕廟公。",
          "(6) Khit4-tsiah8 kuann2 bio7-kong1."
        ],
        [
          "（7）撲人喝救人。",
          "(7) phah4-lang5 huah4 kiu3-lang5."
        ],
        [
          "（8）死鴨硬嘴巴。",
          "(8) Si2 ah4 nge7 tshui3-pe1."
        ],
        [
          "（9）台灣錢淹腳目。",
          "(9) Tai5-uan5 tsinn5 im1 kha1-bak8."
        ],
        [
          "（10）有功無賞撲破得賠。",
          "(10) Iu2-kong1 bo5 siunn2 phah4-phua3 to7 pue5."
        ],
        [
          "（11）甘願做牛，不驚無犁當拖。",
          "(11) Kam1-guan7 tso3 gu5, m7 kiann1 bo5 le5 thang1 thua1."
        ],
        [
          "（12）未曉剃頭，抵著鬍鬚。",
          "(12) Be7-hiau2 thi3-thau5, tu2 tioh8 hoo5-tshiu1."
        ],
        [
          "（13）三日無餾，爬上樹。",
          "(13) Sann1 jit8 bo5 liu7, peh4 tsiunn7 tshiu7."
        ],
        [
          "（14）生雞卵無，放雞屎有。",
          "(14) Senn1 ke1-nng7 bo5, pang3 ke1-sai2 u7."
        ],
        [
          "（15）一兼二顧，摸蜊仔兼洗褲。",
          "(15) It4-kiam1-ji7-koo3, bong1 la5-a2 kiam1 se2 khoo3."
        ]
      ],
      "篇名": "第三課 傳統諺語"
    },
    {
      "段": [
        [
          "志明：春嬌鼇早！",
          "Tsi3-bing5: tshun1-kiau1 gau5-tsa2!"
        ],
        [
          "春嬌：志明你也鼇早！",
          "Tshun1-kiau1: tsi3-bing5 li2 ma7 gau5-tsa2!"
        ],
        [
          "志明：透早就彼呢搰力拚掃，莫過你會當選模範生，實在真感心。",
          "Tsi3-bing5: thau3-tsa2 to7 hiah-nih4 kut4-lat8 piann3-sau3, bok8-kuai3 li2 e7 tong3-suan2 boo5-huan7-sing1, sit8-tsai7 tsin1 kam2-sim1."
        ],
        [
          "春嬌：你按呢加我謳勞，害人煞一直敗勢起來。無阿！你七早八早背到大捾小捾，是欲去佗咧？",
          "Tshun1-kiau1: li2 an2-ne1 ka7 gua2 o1-lo2, hai7-lang5 suah4 it4-tit8 phainn2-se3--khi2-lai5. bo5 ah4! li2 tshit4-tsa2-peh4-tsa2 phainn7 kah tua7-kuann7 se3-kuann7, si7 beh4 khi3 tue2 leh4?"
        ],
        [
          "志明：唉！最近按呢連續落雨，落到心肝真鬱卒，今仔日抵好出日頭，又更是禮拜日，阮小妹透早就一直吵講叫我著[毛^火]伊去溪仔墘烘肉，才會使得，你若有趣味，歡迎你做伙來去。",
          "Tsi3-bing5: ai3! tsue3-kin7 an2-ne1 lian5-sua3 loh8-hoo7, lah8 ka1 sim1-kuann1 tsin1 ut4-tsut4, kin1-a2-jit8 tu2-ho2 tshut4 jit8-thau5, iu7 koh4 si7 le2-pai3-jit8, guan2 sio2-muai7 thau3-tsa2 to7 it4-tit8 tsha2 kong2 kio3 gua2 tioh8 tshua7 i1 khi3 khe1-a2-kinn5 hang1-bah4, tsiah4 e7-sai2-tit4, li2 na7 u7 tshu3-bi7, huan1-ging5 li2 tso3-hue2 lai5-khi3."
        ],
        [
          "春嬌：多謝你的好意，不過真無抵好，阮阿爸去出張猶未轉來，阮阿母轉外家去看阮外媽，交代我今仔日著愛顧厝，真無睬，未當和恁同齊去。",
          "Tshun1-kiau1: to1-sia7 li2 e5 ho2-i3, m7-ko3 tsin1 bo5 tu2-ho2, guan2 a1-pa1 khi3 tshut4-tiunn1 iau2-be7 tng2--lai5, guan2 a1-bu2 tng2 gua7-ke1 khi3 khuann3 guan2 gua7-ma2, kau1-tai7 gua2 kin1-a2-jit8 tioh8-ai3 koo3-tshu3, tsin1 bo5-tshai2, be7-tang3 ham7 lin2 tang5-tse5 khi3."
        ],
        [
          "志明：無要緊啦，後擺猶有真贅機會咧，無，阮欲來去呀嘿！",
          "Tsi3-bing5: bo5-iau3-kin2 lah4, au7-pai2 iau2 u7 tsin1 tse3 ki1-hue7 leh4, bo5, guan2 beh4 lai5-khi3 ia3 heh4!"
        ],
        [
          "春嬌：慢且咧！先生有在講，咱若出門去外位迌，著愛注意環保衛生，不當四界污穢，若是烘肉了後，愛特別斟酌加火種撲與化，才未引起火災。",
          "Tshun1-kiau1: ban7-tshiann2 leh4! Sian1-senn1 u7 ti7 kong2, lan2 na7 tshut4-mng5 khi3 gua7-ui7 tshit4-tho5, tioh8-ai3 tsu3-i3 khuan5-po2 ue7-sing1, m7-thang si3-ke3 u3-hue3, na7 si7 hang1-bah4 liau2-au7, ai3 tik8-piat8 tsim1-tsiok4 ka7 hue2-tsing2 phak4 hoo7 hua3, tsiah4 be7 in2-khi2 hue2-tsai1."
        ],
        [
          "志明：多謝你的提醒，你看，人我隨身也有帶坌圾袋仔，環保衛生我一向攏真重視，你不當未記得，我頂月日才加入環保義工耳耳。",
          "Tsi3-bing5: to1-sia7 li2 e5 the5-tshenn2, li2 khuann3, lang5 gua2 sui5-sin1 ma7 u7 tua3 pun3-so3 te7-a2, khuan5-po2 ue7-sing1 gua2 it4-hiong3 long2 tsin1 tiong7-si7, li2 m7-thang be7 ki3-tit4, gua2 ting2-gueh8-jit8 tsiah4 ka1-jip8 khuan5-po2 gi7-kang1 nia7-nia7."
        ],
        [
          "春嬌：按呢我就放心啦，祝恁耍到真心適，參不誤時仔著[毛^火]恁小妹來阮兜迌，再會！",
          "Tshun1-kiau1: an2-ne1 gua2 to7 hong3-sim1 lah4, tsiok4 lin2 sng2 kah tsin1 sim1-sik4, sam1-put4-goo7-si5 a2 tioh8 tshua7 lin2 sio2-muai7 lai5 guan2 tau1 tshit4-tho5, tsai3-hue7!"
        ],
        [
          "志明：會啦，再會！",
          "Tsi3-bing5: e7--lah4, tsai3-hue7!"
        ]
      ],
      "篇名": "第四課 環保衛生"
    },
    {
      "段": [
        [
          "（一）秘密",
          "(it4) pi3-bit8"
        ],
        [
          "以前，有一個作息人，有一日去園裡做貢課，做了一下殄就在樹仔下歇睏，一陣涼風吹過來煞在彼盹龜。不知當好轉去食晝。姥看過晝啊！就出來門口埕加伊咻，伊醒起來就大聲加應講：等我鋤頭藏好咧啦！過一須臾也伊就轉到厝欲食飯，姥就對伊講：藏鋤頭是秘密的大職，你那喝到彼呢大聲咧？若是與人知也，驚會與人舉去乎！伊聽了愈想愈無妥當，無跨食飽就拚去園裡尋鋤頭，害呀！煞真正無去呀！心肝真懊惱就更轉來厝，姥就問伊講：你是按怎隨去隨更轉來咧？伊就偎在姥的耳孔邊，細也聲仔講：鋤頭怕見啦！",
          "I2-tsing5, u7 tsit8 e5 tso3-sit4-lang5, u7 tsit8 jit8 khi3 hng5-li7 tso3 khang-khue3, tso3 liau2 tsit8-e7 thiam2 to7 ti7 tshiu7-a2 kha1 hioh4-khun3, tsit8 tsun7 liang5 hong1 tshue1--kue3-lai5 suah4 ti7 hia1 tu3-ku1. m7 tsai1 thang ho2 tng2 khi3 tsiah8-tau3. in1 boo2 khuann3 kue3-tau3 a2! to7 tshut4 lai5 mng5-khau2-tiann5 ka7 i1 hiu1, i1 tshenn2--khi2-lai5 to7 tua7 siann1 ka1 in3 kong2: tan2 gua2 ti5-thau5 tshang3 ho2 le3 lah4! kue3 tsit8-si1-i5-ia2 i1 to7 tng2 kau3 tshu3 beh4 tsiah8-png7, in1 boo2 to7 tui3 i1 kong2: tshang3 ti5-thau5 si7 pi3-bit8 e5 tai7-tsi3, li2 na2 huah4 kah4 hiah4 nih4 tua7 siann1 leh4? na7 si7 hoo7 lang5 tsai1-iann2, kiann1 e7 hoo7 lang5 gia5 khi3 hoo5! i1 thiann1 liau2 lu2 siunn7 lu2 bo5 tho3-tong3, bo5 khua2 tsiah8-pa2 to7 piann3 khi3 hng5-li7 tshue7 ti5-thau5, hai7 ia7! Suah4 tsin1-tsiann3 bo5--khi3 iah4! Sim1-kuann1 tsin1 au3-nau2 to7 koh4 tng2 lai5 tshu3, in1 boo2 to7 mng7 i1 kong2: li2 si7 an2-tsuann2 sui5 khi3 sui5 koh4 tng2--lai5 le3? i1 to7 ua2 ti7 in1 boo2 e5 hinn7-khang1 pinn1, se3-a2-siann1-a2 kong2: ti5-thau5 phang3-kian3 lah4!"
        ],
        [
          "（二）為子出氣",
          "(ji7) ui7 kiann2 tshut4-khui3"
        ],
        [
          "有一個囝仔真猾獪，真愛創遲人，不時和人冤家。有一日，為著小寡大職，加伊厝邊的囝仔撲到流鼻孔血，人的序大人就過來投，囝仔的阿公真受氣就加伊的孫仔搧兩下嘴巴，彼個囝仔，就悽慘仔哭，牽死雞仔腸，攏騙未恬，老爸看了真不甘，不過是家己的老爸加撲的，也無法度當計較，伊就當老爸面前，宛若搧家己兩下嘴巴與老爸看，老爸就加伊罵講：你是起[犬+肖]是無，是按怎家己在撲家己咧？囝仔的老爸就加應講：你會撲我的子，我也欲撲你的子抵數。",
          "U7 tsit8 e5 gin2-a2 tsin1 kau2-kuai3, tsin1 ai3 tshong3-ti5 lang5, put4-si5 ham7 lang5 uan1-ke1. u7 tsit8 jit8, ui7 tioh8 sio2-khua2 tai7-tsi3, ka7 i1 tshu3-pinn1 e5 gin2-a2 phah4 kah4 lau5 phinn7-khang1-hueh4, lang5 e5 si7-tua7-lang5 to7 kue3 lai5 tau5, gin2-a2 e5 a1-kong1 tsin1 siu7-khi3 to7 ka7 i1 e5 sun1-a2 sian3 nng7 e7 tshui3-phe2, hit4 e5 gin2-a2, to7 tshi1-tsham2 a2 khau3, khan1-si2-ke1-a2-tng5, long2 phian3 be7 tiam7, in1 lau7-pe7 khuann3 liau2 tsin1 m7-kam1, m7-ko3 si7 ka1-ki7 e5 lau7-pe7 ka1 phah4 e5, ma7 bo5 huat-too7 thang ke3-kau3, i1 to7 tng1 in1 lau7-pe7 bin7-tsing5, uan5-na7 sian3 ka1-ki7 nng7 e7 tshui3-phe2 hoo7 in1 lau7-pe7 khuann3, in1 lau7-pe7 to7 ka1 i1 me7 kong2: li2 si7 khi2-siau2 si7 bo5, si7 an2-tsuann2 ka1-ki7 tih4 phah4 ka1-ki7 leh4? gin2-a2 e5 lau7-pe7 to7 ka1 in3 kong2: li2 e7 phah4 gua2 e5 kiann2, gua2 ma7 beh4 phah4 li2 e5 kiann2 tu2-siau3 ."
        ]
      ],
      "篇名": "第五課 台灣民間笑話"
    },
    {
      "段": [
        [
          "志明：春嬌啊！我看你近來不日夜撲拚在學台語，這是何[不^見]苦咧！",
          "Tsi3-bing5: tshun1-kiau1 a2! gua2 khuann3 li2 kin7-lai5 put4 jit8-ia7 phah4-piann3 ti7 oh8 tai5-gi2, tse si7 ho5-mi2-khoo2 le3!"
        ],
        [
          "春嬌：志明！你此言差唉！咱講的台語就是河洛話，這是正港的中原古音，上屆文雅優美的語言，是咱祖先留落來真寶貴的文化遺產，咱做子孫的人，當然愛學與會曉，而且更加伊發揚光大才對啊！",
          "Tshun1-kiau1: tsi3-bing5! li2 tshu2-gian5-tsha1-i3! lan2 kong2 e5 tai5-gi2 to7-si7 ho7-lo2-ue7, tse2 si7 tsiann3-kang2 e5 tiong1-guan5 koo2-im1, siong7 kai3 bun5-nga2 iu1-bi2 e5 gi2-gian5, si7 lan2 tsoo2-sian1 lau5--loh8-lai5 tsin1 po2-kui3 e5 bun5-hua3 ui5-san2, lan2 tso3 kiann2-sun1 e5 lang5, tong1-jian5 ai3 oh8 hoo7 e7-hiau2, ji5-tshiann2 koh4 ka7 i1 huat4-iong5 kong1-tai7 tsiah4 tioh8 ah4!"
        ],
        [
          "志明：多謝你的提醒開破，我今後也欲逮你來學台語，抵正聽你的氣口，假若已經真有研究的款乎！不知會堪得與人考無？",
          "Tsi3-bing5: to1-sia7 li2 e5 the5-tshenn2 khai1-phua3, gua2 kim1-au7 ma7 beh4 tue3 li2 lai5 oh8 tai5-gi2, tu2-tsiann3 thiann1 li2 e5 khui3-khau2, ka2-na2 i2-king1 tsin1 u7 gian2-kiu3 e5 khuan2 hoo7! m7 tsai1 e7-kham1-tit4 hoo7 lang5 kho2 bo5?"
        ],
        [
          "春嬌：講有研究是不敢當啦，只有淡薄仔的心得耳耳啦！你是欲按怎加我考咧？",
          "Tshun1-kiau1: kong2 u7 gian2-kiu3 si7 m7 kann2 tng1 lah4, tsi2-u7 tam7-poh8-a2 e5 sim1-tik4 nia7-nia7 lah4! li2 si7 beh4 an2-tsuann2 ka7 gua2 kho2 le3?"
        ],
        [
          "志明：按呢，我每講一句國語，你愛真緊就用台語翻譯過來，未使得有淨差，假使若攏無不對，我請你去合作社，隨在你欲食什麼攏好！",
          "Tsi3-bing5: an2-ne1, gua2 mui2 kang2 tsit8 ku3 kok4-gi2, li2 ai3 tsin1 kin2 to7 iong7 tai5-gi2 huan1-ik8--kue3-lai5, be7-sai2-tit4 u7 tsinn7-tsha1, ka2-su2 na7 long2 bo5 m7-tioh8, gua2 tshiann2 li2 khi3 hap8-tsok4-sia7, sui5-tsai7 li2 beh4 tsiah8 siann2-mih8 long2 ho2!"
        ],
        [
          "春嬌：好，一言為定，請！",
          "Tshun1-kiau1: ho2, it4-gan5-ui7-ting7, tshiann2!"
        ],
        [
          "志明 春嬌：公雞－雞公；母鴨－鴨母；熱鬧－鬧熱；日曆－曆日；乩童－童乩；鼻塞－塞鼻；便利－利便；習慣－慣習；健康－康健；泄漏－漏泄；命運－運命；長久－久長；日出－出日；嫌棄－棄嫌。",
          "Tsi3-bing5 tshun1-kiau1: 公雞－ke1-kang1; 母鴨－ah4-bo2; 熱鬧－nau7-jiat8; 日曆－lah8-jit8; 乩童－ tang5-ki1; 鼻塞－sat4-phinn7; 便利－li7-pian7; 習慣－kuan3-si3; 健康－khong1-kian7; 泄漏－lau7-siap4; 命運－un7-mia7; 長久－ku2-tng5; 日出－tshut4-jit8;  嫌棄－khi3-hiam5."
        ],
        [
          "志明：無啊，你那攏逮人的話尾加人應倒反咧？",
          "Tsi3-bing5: bo5 a2, li2 na2 long2 tue3 lang5 e5 ue7-bue2 ka7 lang5 in3 to3-huan2 le3?"
        ],
        [
          "春嬌：敢有不對？",
          "Tshun1-kiau1: kam2 u7 m7-tioh8?"
        ],
        [
          "志明：不對是無啦！好啦！我今目出較贅字的加你考，看你猶會當應倒反無！",
          "Tsi3-bing5: m7-tioh8 si7 bo5 lah4! ho2 la3! gua2 tsit4-ma2 tshut4 ka3 tse3 ji7 e5 ka7 li2 kho2, khuann3 li2 iau2 e7-tang3 in3 to3-huan2 bo5!"
        ],
        [
          "春嬌：請！",
          "Tshun1-kiau1: tshiann2!"
        ],
        [
          "志明 春嬌：人緣好－好人緣；好彩頭－好頭彩；相思病－病相思；炒米粉－米粉炒。",
          "Tsi3-bing5 tshun1-kiau1: 人緣好－ho2-lang5-ian5; 好彩頭－ho2-thau5-tshai2; 相思病－penn7-siunn1-si1; 炒米粉－bi2-hun2-tsha2."
        ],
        [
          "志明：颱風虐行遷延客人北上演講。",
          "Tsi3-bing5: 颱風虐行遷延客人北上演講。"
        ],
        [
          "春嬌：風颱行虐延遷人客上北講演。",
          "Tshun1-kiau1: hong1-thai1 hing5-gik4 ian5-tshian1 lang5-kheh4 tsiunn7-pak4 kang2-ian2."
        ],
        [
          "志明：公狗內心喜歡母狗，旋溜外出等候母狗會面。",
          "Tsi3-bing5: 公狗內心喜歡母狗，旋溜外出等候母狗會面。"
        ],
        [
          "春嬌：狗公心內歡喜狗母，溜旋出外候等狗母面會。",
          "Tshun1-kiau1: kau2-kang1 sim1-lai7 huann1-hi2 kau2-bo2, liu1-suan1 tshut4-gua7 hau7-tan2 kau2-bo2 bian7-hue7."
        ],
        [
          "春嬌：出到這是什麼題目，不識字更兼無衛生，害人應到一直敗勢起來！",
          "Tshun1-kiau1: tshut4 kah tse1 si7 siann2-mih8 te5-bok8, m7 bat4 ji7 koh4 kiam1 bo5 ue7-sing1, hai7-lang5 in3 kah it4-tit8 phainn2-se3--khi2-lai5!"
        ],
        [
          "志明：失禮啦！我不是挑意故的啦！這項考你未倒，我換欲考你台灣俗語，我講一句國語的成語，你愛用意思共款的台灣俗語來回答！",
          "Tsi3-bing5: sit4-le2 lah4! gua2 m7 si7 thiau-i3-koo3 e5 lah4! Tsit4 hang7 kho2 li2 be7 to2, gua2 uann7 beh4 kho2 li2 tai5-uan5 siok8-gi2, gua2 kong2 tsit8 ku3 kok4-gi2 e5 sing5-gi2, li2 ai3 iong7 i3-su3 kang7-khuan2 e5 tai5-uan5 siok8-gi2 lai5 hue5-tap!"
        ],
        [
          "春嬌：好，請！",
          "Tshun1-kiau1: ho2, tshiann2!"
        ],
        [
          "志明：手足情深。",
          "Tsi3-bing5: 手足情深."
        ],
        [
          "春嬌：撲虎掠賊親兄弟。",
          "Tshun1-kiau1: phah4 hoo2 liah8-tshat8 tshin1-hiann1-ti7."
        ],
        [
          "志明：知足常樂。",
          "Tsi3-bing5: 知足常樂."
        ],
        [
          "春嬌：無魚蝦也好。",
          "Tshun1-kiau1: bo5 hi5 he5 ma7 ho2."
        ],
        [
          "志明：後來居上。",
          "Tsi3-bing5: 後來居上."
        ],
        [
          "春嬌：好酒沉甕底。",
          "Tshun1-kiau1: ho2-tsiu2 tim5 ang3-te2."
        ],
        [
          "志明：青出於籃。",
          "Tsi3-bing5: 青出於籃."
        ],
        [
          "春嬌：有狀元學生，無狀元先生。",
          "Tshun1-kiau1: u7 tsiong7-guan5 hak8-sing1, bo5 tsiong7-guan5 sian1-sinn1."
        ],
        [
          "志明：一舉兩得。",
          "Tsi3-bing5: 一舉兩得."
        ],
        [
          "春嬌：一兼二顧，摸蜊仔兼洗褲。",
          "Tshun1-kiau1: it4-kiam1-ji7-koo3, bong1 la5-a2 kiam1 se2 khoo3."
        ],
        [
          "志明 春嬌：一兼二顧，摸蜊仔兼洗褲。",
          "Tsi3-bing5 tshun1-kiau1: it4-kiam1-ji7-koo3, bong1 la5-a2 kiam1 se2 khoo3."
        ],
        [
          "志明：志明。",
          "Tsi3-bing5: tsi3-bing5."
        ],
        [
          "春嬌：春嬌。",
          "Tshun1-kiau1: tshun1-kiau1."
        ],
        [
          "志明、春嬌：下台一鞠躬。",
          "Tsi3-bing5, tshun1-kiau1: ha7-tai5 it4 kiok-kiong1."
        ]
      ],
      "篇名": "第六課 答嘴鼓"
    },
    {
      "段": [
        [
          "古早古早，有一隻貓精佮一尾鯉魚精，因為在生在凡間作惡多端，害死真贅人命，玉皇上帝就將貓精收去天庭修行，與伊化身做一個顧倉庫的雜差仔，另外彼尾鯉魚精也與王母娘娘收去在伊身邊，化身作一個宮女，在加伊伺候。",
          "Koo2-tsa2 koo2-tsa2, u7 tsit8 tsiah4 niau1-tsiann1 kah4 tsit8 bue2 li2-hi5-tsiann1, in1-ui7 tsai7-senn1 ti7 hoan5-kan1 tso3-ok4-to1-tuan1, hai7-si2 tsin1 tse7 jin5-bing7, giok8-hong5-siong7-te3 to7 tsiong1 niau1-tsiann1 siu1 khi3 thian1-ting5 siu1-hing7, hoo7 i1 hua3-sin1 tso3 tsit8 e5 koo3 tshng1-khoo3 e5 tsap8-tshe1-a2, ling7-gua7 hit4 bue2 li2-hi5-tsiann1 ma7 hoo7 ong5-bo2-niu5-niu5 siu1 khi3 ti7 i1 sin1-pinn1, hua3-sin1 tso3 tsit8 e5 kiong1-li2, tih4 ka7 i1 su1-hau7."
        ],
        [
          "有一年的七月十八日，抵好是王母娘娘一百萬歲的生日，天頂的眾仙，大家攏來加伊祝賀，而且更送真贅真珠瑪瑙佮仙桃來加伊祝壽。彼一日上帝也指派貓精捧一粒稀世的珍寶－天鵝卵，過去欲加伊祝壽，貓精行入王母娘娘的宮內，經過蓮花池邊的時陣，無疑誤與彼個真愛滾耍笑的鯉魚精，偷對後尾加伊嚇著驚，害彼隻貓精跋一倒，彼粒天鵝卵煞弄破去，上帝佮王母娘娘知也了後攏真受氣，就罰兩個更再落來凡間受苦。",
          "U7 tsit8 ni5 e5 tshit4-gueh8 tsap8-peh4-jit8, tu2-ho2 si7 ong5-bo2-niu5-niu5 tsit8-pah4-ban7 hue3 e5 senn1-jit8, thinn1-ting2 e5 tsiong3 sian1, tai7-ke1 long2 lai5 ka7 i1 tsiok4-ho7, ji5-tshiann2 koh4 sang3 tsin1 tse7 tsin1-tsu1 be2-lo2 kah4 sian1-tho5 lai5 ka7 i1 tsiok4-siu7. hit4 tsit8 jit8 siong7-te3 a7 tsi2-phai3 niau1-tsiann1 phang5 tsit8 liap8 hi1-se3 e5 tin1-po2 － thian1-go5 nng7, kue3 khi3 beh4 ka7 i1 tsiok4-siu7, niau1-tsiann1 kiann5 jip8 ong5-bo2-niu5-niu5 e5 kiong1-lai7, king1-kue3 lian5-hue1-ti5 pinn1 e5 si5-tsun7, bo5 gi5-goo7 hoo7 hit4 e5 tsin1 ai3 kun2-sng2-tshio3 e5 li2-hi5-tsiann1, thau1 tui3 au7-bue2 ka7 i1 heh4 tioh8-kiann1, hai7 hit4 tsiah4 niau1-tsiann1 puah8-tsit8-to2, hit4 liap8 thian1-go5 nng7 suah4 long3 phua3--khi3, siong7-te3 kah4 ong5-bo2-niu5-niu5 tsai1-iann2 liau2-au7 long2 tsin1 siu7-khi3, to7 huat8 in1 nng7 e5 koh4 tsai3 loh8 lai5 hoan5-kan1 siu7-khoo2."
        ],
        [
          "兩個就來到台東，恢復原形，貓精滯置卑南溪邊，鯉魚精滯置海墘。貓精若看著鯉魚精就想著弄破天鵝卵的大職，就起懊惱，即時就跳過欲去加咬，不過鯉魚精的目珠真金，伊真緊就發覺，隨時跳落海底，與貓精攏咬伊未著，按呢大家也相安無事。",
          "In1 nng7 e5 to7 lai5-kau3 tai5-tang1, khue1-hok8 guan5-hing5, niau1-tsiann1 tua3-ti3 pi1-lam5 khe1-pinn1, li2-hi5-tsiann1 tua3-ti3 hai2-kinn5. niau1-tsiann1 na7 khuann3 tioh8 li2-hi5-tsiann1 to7 siunn7 tioh8 long3 phua3 thian1-go5 nng7 e5 tai7-tsi3, to7 khi2 au3-nau2, tsik4-si5 to7 thiau3--kue3 beh4 khi3 ka1 ka7, m7-ko1 li2-hi5-tsiann1 e5 bak8-tsiu1 tsin1 kim1, i1 tsin1 kin2 to7 huat4-kak4, sui5-si5 thiau3 loh8 hai2-te2, hoo7 niau1-tsiann1 long2 ka7 i1 be7 tioh8, an2-ne1 tai7-ke1 ia7 siong1-an1-bo5-su7."
        ],
        [
          "有一日，不知對佗位來了一隻真亞霸的猴精，無緣無故就將彼隻貓精咬死，加伊剔食落腹了後，更將鯉魚精彼對目珠加挖起來，實在有夠酷刑。上帝知也了後就下令雷公起雷將彼隻猴精摃死，惡有惡報，這也是猴精作惡的報應。這三隻妖精死了後就變作三粒山，這就是今目台東市鯉魚山、貓仔山佮猴仔山的由來。",
          "U7 tsit8 jit8 ,m7 tsai1 tui3 to2-ui7 lai5 liau2 tsit8 tsiah4 tsin1 ah4-pa3 e5 kau5-tsiann1, bo5-ian5-bo5-koo3 to7 tsiong1 hit4 tsiah4 niau1-tsiann1 ka7 si2, ka7 i1 thiah4-tsiah8-loh8-pak4 liau2-au7, koh4 tsiong1 li2-hi5-tsiann1 hit4 tui3 bak8-tsiu1 ka7 ue2--khi2-lai5, sit8-tsai7 u7-kau3 khok4-hing5. siong7-te3 tsai1-iann2 liau2-au7 to7 ha7-ling7 lui5-kong1 khi2 lui5 tsiong1 hit4 tsiah4 kau5-tsiann1 kong3 si2, ok4-iu2-ok4-po3, tse ma7 si7 kau5-tsiann1 tsoh4 ok4 e5 po3-ing3. tse sann1 tsiah4 iau1-tsiann1 si2 liau2-au7 to7 pian3-tsoh4 sann1 liap8 suann1, tse to7-si7 tsit4-ma2 tai5-tang1-tshi7 li2-hi5-suann1, niau-a2-suann1 kah4 kau5-a2-suann1 e5 iu5-lai5."
        ]
      ],
      "篇名": "第七課 台東童話：鯉魚山"
    },
    {
      "段": [
        [
          "講著元宵，就會與人聯想著台東市的迎鬧熱，台東市雖然是一個小都市，人口只有十萬左右仔耳耳，但是每年的元宵迎鬧熱，會當講是台灣全島上屆鬧熱的，每年攏吸收真贅國內外的觀光客，來台東看鬧熱，一時間，台東市的人口，好親像加欲歸倍贅，街仔路一四界，人擠人，鬧熱滾滾，未輸一個大都市的勢面。",
          "Kong2 tioh8 guan5-siau1, to7 e7 hoo7 lang5 lian5-siunn7 tioh8 tai5-tang1-tshi7 e5 ngia5-lau7-jiat8, tai5-tang1-tshi7 sui1-jian5 si7 tsit8 e5 sio2 too1-tshi7, jin5-khau2 tsi2-u7 tsap8-ban7 tso2-iu7 a2 nia7-nia7, tan7-si7 mui2-ni5 e5 guan5-siau1 ngia5-nau7-jiat8, e7-tang3 kong2 si7 tai5-uan5 tsuan5-to2 siong7 kai3 lau7-jiat8 e5, mui2-ni5 long2 khip4-siu1 tsin1 tse7 kok4-lai7-gua7 e5 kuan1-kong1-kheh4, lai5 tai5-tang1 khuann3-lau7-jiat8, tsit8-si5-kan1, tai5-tang-tshi7 e5 jin5-khau2, ho2-tshin1-tshiunn7 ka1 beh4 kui1 pue7 tse7, ke1-a2-loo7 tsit8-si3-ke3, lang5 kheh4 lang5, lau7-jiat8-kun2-kun2, be7-su1 tsit8 e5 tua7 too-tshi7 e5 se3-bin7."
        ],
        [
          "元宵迎神明，賞花燈，原本就是咱台灣人傳統的風俗，自從日本統治的時陣，提倡皇民化運動，要求咱台灣人著愛穿和服，講日語，拜日本的神明，連咱的神明都欲加咱燒掉，那有當與咱迎神明慶祝元宵咧！咱台東算較好運，當年抵著較理解的日本廳長，會曉尊重咱的風俗，無加咱阻擋迎神明，演變的結果，才有今仔日的場面。",
          "Guan5-siau1 ngia5-sin5-bing5, siunn2-hue1-ting1, guan5-pun2 to7-si7 lan2 tai5-uan5-lang5 thuan5-thong2 e5 hong1-siok8, tsu7-tsiong5 jit8-pun2 thong2-ti7 e5 si5-tsun7, the5-tshiong3 hong5-bin5-hua3-un7-tong7 , iau1-kiu5 lan2 tai5-uan5-lang5 tioh8-ai3 tshing7 ho5-hok8, kong2 jit8-gi2, pai3 in1 jit8-pun2 e5 sin5-bing5, lian5 lan2 e5 sin5-bing5 to1 beh4 ka1 lan2 sio1 tiau7, na2 u7-tang3 hoo7 lan2 ngia5-sin5-bing5 khing3-tsiok4 guan5-siau1 le3! lan2 tai5-tang1 sng3 khah ho2-un7, tong1-ni5 tu2 tioh8 ka3 li2-kai2 e5 jit8-pun2 thiann1-tiunn2, e7-hiau2 tsun1-tiong7 lan2 e5 hong1-siok8, bo5 ka1 lan2 tsoo2-tong3 ngia5-sin5-bing5, ian2-pian3 e5 kiat4-ko2, tsiah4 u7 kin1-a2-jit8 e5 tiunn5-bin7."
        ],
        [
          "元宵迎鬧熱，有真贅神轎佮陣頭，陣頭中有弄獅、弄龍、八家將、車鼓陣、宋江陣、玄壇爺等等，遊行所經過的所在，一四界人山人海，鑼鼓喧天，炮仔聲響無停。所有的陣頭中上屆與人注目的就是玄壇爺，玄壇爺是用一條椅轎，四個人扛一個打扮作玄壇爺的人，大家單單穿一領短褲節仔，袒肉裼，玄壇爺只不過加掛一副目鏡佮舉一支樹仔椏耳耳。四面八方的連炮一捾接一捾，圍佮密密密。炮聲若陳雷，烟火沖雲霄，玄壇爺親像在千軍萬馬當中橫衝直撞，萬夫不敵的英雄，雖然滿身傷痛，猶宛面不改色，充分表現台東人勇敢的精神加對神明的誠敬。近年來，玄壇爺也曾受邀請去西部慶典活動中表演，與西部的觀眾大開演界。",
          "Guan5-siau1 ngia5-lau7-jiat8, u7 tsin tse3 sin5-kio7 kah4 tin7-thau5, tin7-thau5 tiong u7 lang7-sai1, lang7-ling5, pat4-ka1-tsiong3, tshia1-koo2 tin7, song3-kang1 tin7, han5-tan-ia5 ting2-ting2, iu5-hing5 soo2 king1-kue3 e5 soo2-tsai7, tsit8-si3-ke3 jin5-san1-jin5-hai2, lo5-koo2 suan1-thian1, phau3-a2 siann1 hiang2 bo5-thing5. soo2-u7 e5 tin7-thau5 tiong1 siong7 kai3 hoo7 lang5 tsu3-bak8 e5 to7-si7 han5-tan-ia5 , han5-tan-ia5 si7 iong7 tsit8 tiau5 i2-kio7, si3 e5 lang5 kng1 tsit8 e5 tann2-pan7 tsoh4 han5-tan-ia5 e5 lang5, tai7-ke1 ka1-na1 tshing7 tsit8 nia2 te2-khoo3-tsat4-a2, thng3-bah4-theh4, han5-tan-ia5 tsi2-put4-ko3 ke1 kua3 tsit8 hu3 bak8-kiann3 kah4 gia5 tsit8 ki1 tshiu7-a2 ue1 nia7-nia7. su3-bin7-pat4-hong e5 lian5-phau3 tsit8 kuann7 tsiap4 tsit8 kuann7 , ui5 kah4 bat8-bat8-bat8. phau3 siann1 na7 tan5 lui5, ian1-hue2 tshiong3 hun5-siau1, han5-tan-ia5 tshin1-tshiunn7 ti7 tshian1-kun1-ban7-ma2 tang1-tiong1 huainn5-tshiong1-tit8-long3, ban7-hu1-put4-tik8 e5 ing1-hiong5, sui1-jian5 mua2-sin1 siong1-thiann3, iu5-guan5 bin7-put4-kai2-sik4, tshiong1-hun1 piau2-hian7 tai5-tang1-lang5 iong2-kam2 e5 tsing1-sin5 ka1 tui3 sin5-bing5 e5 sing5-king3.kin7-ni5 lai5, han5-tan-ia5 ma7-bat8 siunn7 iau1-tshiann2 khi3 se1-poo7 khing3-tian2 uah8-tang7 tiong1 piau2-ian2, hoo7 se1-poo7 e5 kuan1-tsiong3 tai7-khai1-gan2-kai3."
        ],
        [
          "台東市元宵的迎鬧熱和鹽水的蜂炮比起來，會當講是各有千秋，這一個東，一個西的兩個城鎮，將新正年節的鬧熱氣氛提升到上高的境界，不曾看過玄壇爺的朋友，請不當錯過一年一擺的元宵。",
          "Tai5-tang1-tshi7 guan5-siau1 e5 ngia5-lau7-jiat8 ham7 iam5-tsui2 e5 hong1-phau3 pi2--khi2-lai5, e7-tang3 kong2 si7 kok4-iu2-tshian1-tshiu1, tse tsit8 e5 tang1, tsit8 e5 sai1 e5 nng7 e5 siann5-tin3, tsiong1 sin1-tsiann1 ni5-tseh4 e5 lau7-jiat8 khi3-hun1 the5-sing1 kau3 siong7 kuan5 e5 king2-kai3, m7 bat4 khuann3 kue3  han5-tan-ia5 e5 ping5-iu2, tshiann2 m7-thang1 tsho3-kue3 tsit8 ni5 tsit8 pai2 e5 guan5-siau1."
        ]
      ],
      "篇名": "第八課 台東的元宵節"
    },
    {
      "段": [
        [
          "古早古早，在一個田莊，滯著一個婦人郎佮伊兩個乍母子，大的叫阿金，細的號作阿玉。有一工，婦人郎欲轉外家去探親著愛隔瞑，就吩咐兩個乍母子愛斟酌顧厝。",
          "Koo2-tsa2 koo2-tsa2, ti7 tsit8 e5 tshan5-tsng1, tua3 tioh8 tsit8 e5 hu7-jin5-lang5 kah4 i1 nng7 e5 tsa1-boo2-kiann2, tua7 e5 kio3 a1-kim1, se3 e5 ho7-tsoh4 a1-giok8. u7 tsit8 kang1, hu7-jin5-lang5 beh4 tng2 gua7-ke1 khi3 tham3-tshin1 tioh8-ai3 keh4-me5, to7 huan1-hu3 nng7 e5 tsa1-boo2-kiann2 ai3 tsim1-tsiok4 koo3-tshu3."
        ],
        [
          "彼晻晏，兩個姊妹仔真驚訝，將門窗關與好，早早就去睏。無賴久，虎姑婆就來弄門，阿玉問阿金：假若有人來，不知是阿母轉來無？阿金加應講：無可能，阿母欲去的時，明明講明仔早起才欲轉來的，咱作咱睏睬伊。弄門的聲愈來愈大，阿玉就向門外大聲喝：是誰人啦！有什麼大職？虎姑婆就講：我是恁姑婆啦！恁老母驚恁無伴不敢睏，專工叫我來和恁做伴來的啦！阿玉聽了真歡喜，就開門與伊入來。彼瞑，阿玉和虎姑婆做伙睏，阿金睏另外一頂床。",
          "Hit4 eng1-am3, nng7 e5 tsi2-muai7-a2 tsin1 kiann1-hiann5, tsiong1 mng5-thang1 kuann1 hoo7 ho2, tsa2-tsa2 to7 khi3 khun3. bo5 lua7 ku2, hoo2-koo1-po5 to7 lai5 long3-mng5, a1-giok8 mng7 a1-kim1: ka2-na2 u7 lang5 lai5, m7 tsai1 si7 a1-bu2 tng2--lai5 bo5? A1-kim1 ka1 in3 kong2: bo5 kho2-ling5, a1-bu2 beh khi3 e5 si5, bing5-bing5 kong2 bing5-a2 tsa2-khi2 tsiah4 beh4 tng2--lai5 e5, lan2 tsoh4 lan2 khun3 mai3 tshap4 i1. long7-mng5 e5 siann1 ju2 lai5 ju2 tua7, a1-giok8 to7 hiong3 mng5-gua7 tua7 siann1 huah4: si7 siann2-lang5 lah! u7 siann2-mih8 tai7-tsi3? hoo2-koo1-po5 to7 kong2: gua2 si7 lin2 koo1-po5 lah4! lin2 lau7-bu2 kiann1 lin2 bo5 phuann7 m7 kann2 khun3, tsuan1-kang1 kio3 gua2 lai5 ham7 lin2 tso3 phuann7 lai5 e5 lah4! A1-giok8 thiann1 liau2 tsin1 huann1-hi2, to7 khui1-mng5 hoo7 i1 jip8--lai5. hit4 me5, a1-giok8 ham7 hoo2-koo1-po5 tso3-hue2 khun3, a1-kim1 khun3 ling7-gua7 tsit8 ting2 tshng5."
        ],
        [
          "半瞑的時陣，阿金與咯，咯，咯，咯的聲音吵清醒，趕緊叫伊小妹的名，攏無應，伊就問姑婆講：姑婆，你在食什麼？姑婆講：我在哺土豆啦！阿金講：會當淡薄仔與我無？虎姑婆就提一寡與伊，阿金發覺姑婆與伊的物件不是土豆，是指頭仔，知也小妹被害呀！驚到腳手冷吱吱，更起雞母皮，伊家己知也即陣就是生死的關頭，若欲用力拚，絕對未贏，只好用巧智來和伊輸贏。",
          "Puann3-me5 e5 si5-tsun7, a1-kim1 hoo7 koh4, koh4, koh4, koh4 e5 siann1-im1 tsha2 tsing1-sin5, kuann2-kin2 kio3 i1 sio2-muai7 e5 mia5, long2 bo5 in3, i1 to7 mng7 koo1-po5 kong2: koo1-po5, li2 ti7 tsiah8 siann2-mih8? Koo1-po5 kong2: gua2 ti7 poo7 thoo5-tau7 lah4! A1-kim1 kong2: e7-tang3 tam7-poh8-a2 hoo7 gua2 bo5? hoo2-koo1-po5 to7 theh8 tsit8-kua2 hoo7 i1, a1-kim1 huat4-kak4 koo1-po5 hoo7 i1 e5 mih8-kiann7 m7 si7 thoo5-tau7, si7 tsing2-thau5-a2, tsai1-iann2 sio2-muai7 pi7-hai7 ia7 ! kiann1 kah kha1-tshiu2 ling2-ki1-ki1, koh4 khi2 ke1-bo2-phue5, i1 ka1-ti7 tsai1-iann2 tsit4-tsun7 to7-si7 senn1-si2 e5 kuan1-thau5, na7 beh4 ing7-lat8 piann3, tsuat8-tui3 be7 iann5, tsi2-ho2 iong7 khiau2-ti3 lai5 ham7 i1 su1-iann5."
        ],
        [
          "阿金就假意加虎姑婆講：姑婆，我尿真緊，欲出去放尿，虎姑婆真受氣加伊恐嚇講：死囝仔，你敢是欲借機會溜旋乎，虎姑婆就提一條索仔，一頭加阿金縛咧，一頭伊的手牽咧，按呢才放心與伊出去。阿金出門了後，趕緊將索仔脫開，加縛在柱仔，家己走去避在一叢樹仔頂，虎姑婆等無看阿金轉來，就出去尋，一須臾也就去與尋著，伊在樹下向樹頂大聲罵：嘿！你也敢騙我，乖乖仔落來與我食，阿金講：我平時上愛食燒的土豆油，生本愛死，請你煮一桶土豆油與我食，我若食了就跳落去與你食，好無？虎姑婆不知是計，正是煮一桶燒滾滾的油，用索仔吊起樹仔頂與阿金，阿金假影飲了就騙虎姑婆嘴八開開，伊欲跳落來與伊食，虎姑婆就真正嘴八開開在等伊，阿金就相準準將燒油加倒落去，虎姑婆煞與油燙死去。",
          "A1-kim1 to7 ke2-i3 ka1 hoo2-koo1-po5 kong2: koo1-po5, gua2 jio7 tsin1 kin2, beh4 tshut4 khi3 pang3-jio7 , hoo2-koo1-po5 tsin1 siu7-khi3 ka1 i1 khiong2-hat4 kong2: si2-gin2-a2, li2 kann2 si7 beh4 tsioh4 ki1-hue7 liu1-suan1 hoo7 , hoo2-koo1-po5 to7 theh8 tsit8 tiau5 soh4-a2, tsit8 thau5 ka7 a1-kim1 pak8--leh4, tsit8 thau5 i1 e5 tshiu2 khan--le1, an2-ne1 tsiah4 hong3-sim1 hoo7 i1 tshut4--khi3. a1-kim1 tshut4-mng5 liau2-au7, kuann2-kin2 tsiong1 soh4-a2 thau2 khui1, ka1 pak8 ti7 thiau7-a2, ka1-ti7 tsau2--khi3 bih4 ti7 tsit8 tsang5 tshiu7-a2 ting2, hoo2-koo1-po5 tan2 bo5 khuann3 a1-kim1 tng2--lai5, to7 tshut4 khi3 tshue7, tsit8-si1-i5-ia2 to7 khi3 hoo7 tshue7--tioh8,i1 ti7 tshiu7-kha1 hiong3 tshiu7-ting2 tua7 siann1 me7: he2! li2 ia7 kann2 phian3 gua2, kuai1-kuai1-a2 loh8 lai5 hoo7 gua2 tsiah8 , a1-kim1 kong2: gua2 ping5-si5 siong7 ai3 tsiah8 sio1 e5 thoo5-tau7-iu5, senn1-pun2 ai3 si2, tshiann2 li2 tsu2 tsit8 thang2 thoo5-tau7-iu5 hoo7 gua2 tsiah8, gua2 na7 tsiah8 liau2 to7 thiau3--loh8-khi3 hoo7 li2 tsiah8, ho2--bo5? hoo2-koo1-po5 m7 tsai1 si7 ke3, tsiann3 si7 tsu2 tsit8 thang2 sio1-kun2-kun2 e5 iu5, iong7 soh4-a2 tiau3 khi2 tshiu7-a2 ting2 hoo7 a1-kim1, a1-kim1 ke2-iann2 lim1 liau2 to7 phian3 hoo2-koo1-po5 tshui3 peh4-khui1-khui1, i1 beh4 thiau3 loh8 lai5 hoo7 i1 tsiah8, hoo2-koo1-po5 to7 tsin1-tsiann3 tshui3 peh4-khui1-khui1 tih4 tan2 i1, a1-kim1 to7 siong3-tsun2-tsun2 tsiong1 sio1 iu5 ka1 to3--loh8-khi3, hoo2-koo1-po5 suah4 hoo7 iu5 thng3 si2--khi3."
        ]
      ],
      "篇名": "第九課 台灣民間故事：虎姑婆"
    },
    {
      "段": [
        [
          "永過有兩兄弟，阿兄真貪心亞霸，小弟屆忠厚老實。兩兄弟本來公家一隻牛，但是，經過無賴久，阿兄就用計智加彼隻牛騙佔去，變家己的。",
          "Ing2-kue3 u7 nng7 hiann1-ti7, a1-hiann1 tsin1 tham1-sim1 ah4-pa3, sio2-ti7 kai3 tiong1-hoo7 lau2-sit8. nng7 hiann1-ti7 pun2-lai5 kong1-ke1 tsit8 tsiah4 gu5, tan7-si7, king1-kue3 bo5 lua7 ku2, a1-hiann1 to7 iong7 ke3-ti3 ka1 hit4 tsiah4 gu5 phian3 tsiam3--khi3, pian3 ka1-ti7 e5."
        ],
        [
          "春天來啊！大家攏在耕田，獨獨小弟無牛當犁，姑不衷將厝裡彼隻黃狗掠來代替，欲犁田的時，小弟先用飯丸加擲在頭前，狗仔想欲食飯丸就拚命拖犁，按呢伊彼坵田也與伊犁好啊！",
          "Tshun1-thinn1 lai5 a2! tai7-ke1 long2 ti7 king1-tshan5, tok8-tok8 sio2-ti7 bo5 gu5 thang1 le5, koo1-put4-tsiong1 tsiong1 tshu3--li3 hit4 tsiah4 ng5 kau2 liah8 lai5 tai7-the3, beh4 le5-tshan5 e5 si5, sio2-ti7 sing1 iong7 png7-uan5 ka1 tim3 ti7 thau5-tsing5, kau2-a2 siunn7 beh4 tsiah8 png7-uan5 to7 piann3-mia7 thua1 le5, an2-ne1 i1 hit4 khu1-tshan5 ma7 hoo7 i1 le5 ho2 a!"
        ],
        [
          "阿兄騙著小弟彼隻牛了後，無賴久就將彼隻牛博筊博輸去也，伊聽講小弟彼隻黃狗會犁田，就來加小弟借去欲犁田，不過彼隻狗不肯拖犁，阿兄就發性地，將彼隻狗仔活活加摃死。",
          "A1-hiann1 phian3 tioh8 sio2-ti7 hit4 tsiah4 gu5 liau2-au7, bo5 lua7 ku2 to7 tsiong1 hit4 tsiah4 gu5 puah8-kiau2 puah8 su1--khi3 ia2, i1 thiann1-kong2 sio2-ti7 hit4 tsiah4 ng5 kau2 e7 le5-tshan5, to7 lai5 ka1 sio2-ti7 tsioh4 khi3 beh4 le5-tshan5, m7-ko3 hit4 tsiah4 kau2 m7 khing2 thua1 le5, a1-hiann1 to7 huat4-sing3-te7, tsiong1 hit4 tsiah4 kau2-a2 uah8-uah8 ka1 kong3 si2."
        ],
        [
          "小弟聽著伊彼隻黃狗與阿兄摃死，真不甘，將黃狗背轉去園裡加埋起來，一年後，彼的所在煞發出真贅叢黃豆來。有一日，小弟挽黃豆轉去煮來食，無疑誤煞一直放香屁，放到歸厝香嗊嗊，厝邊頭尾的人知也了後，相爭欲加伊買香屁。",
          "Sio2-ti7 thiann1 tioh8 i1 hit4 tsiah4 ng5 kau2 hoo7 a1-hiann1 kong3 si2, tsin1 m7-kam1, tsiong1 ng5 kau2 phainn7 tng2 khi3 hng5-li7 ka1 tai5--khi2-lai5, tsit8 ni5 au7, hit4 e5 soo2-tsai7 suah4 huat4 tshut4 tsin1 tse3 tsang5 ng5-tau7 lai5. u7 tsit8 jit8, sio2-ti7 ban2 ng5-tau7 tng2 khi3 tsu2 lai5 tsiah8, bo5 gi5-goo7 suah4 it4-tit8 pang3 phang1 phui3, pang3 kah4 kui1 tshu3 phang1-kong3-kong3, tshu3-pinn1-thau5-bue2 e5 lang5 tsai1-iann2 liau2-au7, sio1-tsenn1 beh4 ka1 i1 be2 phang1 phui3."
        ],
        [
          "有一工，小弟就去街路喝講：賣香屁啊！賣香屁！那行那放，後面逮真贅欲鼻香屁的人，抵好縣老爺坐轎經過就派人加伊掠去衙門。",
          "U7 tsit8 kang1, sio2-ti7 to7 khi3 ke1-loo7 huah4 kong2: be7 phang1 phui3 ia3! be7 phang1 phui3 ! na2 kiann5 na2 pang3, au7-bin7 tue3 tsin1 tse3 beh4 phinn7 phang1 phui3 e5 lang5, tu2-ho2 kuan7-lo2-ia5 tse7-kio7 king1-kue3 to7 phai3 lang5 ka1 i1 liah8 khi3 ge5-mng5."
        ],
        [
          "縣老爺對伊講：聽講你在賣香屁，你的屁若是真正香的，我賞你一百兩銀，若是臭的，我賞你一百大板，小弟就連續劈拍，劈拍一直放，放到衙門的廳堂四界香嗊嗊，嗊嗊香，縣老爺足歡喜，就賞一百兩銀與伊。小弟就按呢，愈來愈富饒起來。",
          "Kuan7-lo2-ia5 tui3 i1 kong2: thiann1-kong2 li2 ti7 be7 phang1 phui3, li2 e5 phui3 na7 si7 tsin1-tsiann3 phang1 e5, gua2 siunn2 li2 tsit8-pah4 niu2 gin5, na7 si7 tshau3 e5, gua2 siunn2 li2 tsit8-pah4 tua7-pan2 , sio2-ti7 to7 lian5-sua3 phi3-pha1, phi3-pha1 it4-tit8 pang3, pang3 kah4 ge5-mng5 e5 thiann1-tng5 si3-kue3 phang1-kong3-kong3, kong3-kong3-phang1, kuan7-lo2-ia5 tsiok4 huann1-hi2, to7 siunn2 tsit8-pah4 niu2 gin5 hoo7 i1. sio2-ti7 to7 an2-ne1, ju2 lai5 ju2 ho2-giah8--khi2-lai5."
        ],
        [
          "阿兄一下聽著小弟賣香屁趁錢，心內真欣羨，就學小弟去挽黃豆來炒，食飽了後也走去衙門欲賣香屁，縣老爺猶宛開出和伊小弟共款的條件，阿兄一下放，煞臭屁兼漏蓾，放到滿廳臭菰菰，縣老爺真受氣，賞伊一百大板，加撲到哀爸叫母，跛腳跛轉去。",
          "A1-hiann1 tsit8-e7 thiann1 tioh8 sio2-ti7 be7 phang1 phui3 than3-tsinn5, sim1-lai7 tsin1 him1-sian7, to7 oh8 in1 sio2-ti7 khi3 ban2 ng5-tau7 lai5 tsha2, tsiah8-pa2 liau2-au7 ma7 tsau2 khi3 ge5-mng5 beh4 be7 phang1 phui3, kuan7-lo2-ia5 iu5-guan5 khui1 tshut4 ham7 i1 sio2-ti7 kang7-khuan2 e5 tiau5-kiann7, a1-hiann1 tsit8-e7 pang3, suah4 tshau3-phui3 kiam1 lau3-sai2 , pang3 kah4 mua2 thiann1 tshau3-koo1-koo1, kuan7-lo2-ia5 tsin1 siu7-khi3, siunn2 i1 tsit8-pah4 tua7-pan2, ka7 phah4 ka1 ai1-pe7-kio3-bu2, pai2-kha1 pai2--tng2-khi3."
        ]
      ],
      "篇名": "第十課 台灣民間故事：賣香屁"
    },
    {
      "段": [
        [
          "台東火車頭面頭前，頭一條的橫路，路邊有一排樹齡已經超過一甲子的蒲葵樹，生著真正媠，這條路號作鐵花路，是紀念清朝末期一個為國盡忠，勤政愛民的知州－胡傳先生，伊的字叫作鐵花，因為今目的火車頭就是伊當年擔任台東直隸州的州署所在地，衙門正門的方向也和今目的火車頭共款，所以將這條路號作鐵花路來紀念伊。離這無賴遠的鯉魚山內宛然有一座紀念伊的石碑，與人永遠的思念。",
          "Tai5-tang1 hue2-tshia1-thau5 bin7-thau5-tsing5, thau5-tsit8 tiau5 e5 huainn5 loo7, loo7-pinn u7 tsit8 pai5 tshiu7-ling5 i2-king1 tshiau1-kue3 tsit8 kah4-tsi2 e5 poo5-khue5-tshiu7, senn1 tioh8 tsin1-tsiann3 sui2, tsit4 tiau5 loo7 ho7-tsoh4 thih4-hua1-loo7 , si7 ki3-liam7 tshing-tiau5 buat8-ki5 tsit8 e5 ui7-kok4-tsin7-tiong1, khin5-tsing3-ai3-bin5 e5 ti1-tsiu1－oo5 thuan5 sian1-senn1, i1 e5 ji7 kio3 tsoh4 thih4-hua1 , in1-ui7 tsit4-ma2 e5 hue2-tshia1-thau5 to7-si7 i1 tong1-ni5 tam1-jim7 tai5-tang1 tit8-le7-tsiu e5 tsiu1-su7 soo2-tsai7-te7, ge5-mng5 tsiann3-mng5 e5 hong1-hiong3 ma7 ham7 tsit4-ma2 e5 hue2-tshia1-thau5 kang7-khuan2, soo2-i2 tsiong1 tsit4 tiau5 loo7 ho7-tsoh4 thih4-hua1-loo7 lai5 ki3-liam7 i1. li5 tsia1 bo5 lua7 hng7 e5 li2-hi5-suann1 lai7 uan2-jian5 u7 tsit8 tso7 ki3-liam7 i1 e5 tsioh8-pi1, hoo7 lang5 ing2-uan2 e5 su1-liam7."
        ],
        [
          "胡知州是在清朝光緒十九年五月，奉令來台東擔任台東直隸州的知州，知州這個官，可比今目的縣長，當年咱台東直隸州的範圍，是包含今目的台東佮花蓮兩個縣，以前的制度是軍、政分開治理，抵好彼陣軍隊的統領過身去，由伊兼統領軍隊，所以當時也有人稱呼伊胡統領。伊在台東主政，雖然單單兩年的期間，但是伊真有眼光，以身作則全心改革政治，整頓軍務，主要的政績親像：安撫原住民，設立校堂，整理田賦稅捐，編查戶口等等，攏有真好的實績，人人攏真加伊謳勞。",
          "Oo5 ti1-tsiu1 si7 ti7 tshing1-tiau5 kong1-su7 tsap8-kau2 ni5 goo7-gueh8, hong7-ling7 lai5 tai5-tang1 tam1-jim7 tai5-tang1 tit8-le7-tsiu1 e5 ti1-tsiu1, ti1-tsiu1 tsit e5 kuann1, kho2-pi2 tsit4-ma2 e5 kuan7-tiunn2, tong1-ni5 lan2 tai5-tang1 tit8-le7-tsiu1 e5 huan7-ui5, si7 pau1-ham5 tsit4-ma2 e5 tai5-tang1 kah4 hua1-lian5 nng7 e5 kuan7, i2-tsing5 e5 tse3-too7 si7 kun1, tsing3 hun1-khui1 ti7-li2, tu2-ho2 hit4-tsun7 kun1-tui7 e5 thong2-ling2 kue3-sin1 khi3, iu5 i1 kiam1 thong2-ling2 kun1-tui7, soo2-i2 tong1-si5 ma7 u7 lang5 tshing1-hoo1 i1 oo5 thong2-ling2. i1 ti7 tai5-tang1 tsu2-tsing3, sui1-jian5 ka1-na1 nng7 ni5 e5 ki5-kan1, tan7-si7 i1 tsin1 u7 gan2-kong1, i2-sin1-tsok4-tsik4 tsuan5-sim1 kai2-kik4 tsing3-ti7, tsing2-tun3 kun1-bu7, tsu2-iau3 e5 tsing3-tsik4 tshin1-tshiunn7: an1-hu2 guan5-tsu7-bin5, siat4-lip8 hau7-tng5, tsing2-li2 tian5-hu3 sue3-kuan1, pian1-tsa1 hoo7-khau2 ting2-ting2, long2 u7 tsin ho2 e5 sit8-tsik4, lang5-lang5 long2 tsin1 ka1 i1 o1-lo2."
        ],
        [
          "光緒二十年六月，中日甲午戰爭爆發，為著防備日軍侵略，將兵營徙去置卑南鄉賓朗村阿里擺的山下，隨時準備應戰。到第二年的三月，滿清政府戰敗，被迫簽訂喪權辱國的馬關條約，將台灣、澎湖割歸與日本政府。在備戰的期間，伊憂國憂民每日攏非常操煩，食不成食，睏不成睏，等到知也台灣已經割與日本的消息時，心內非常的憤慨悲傷，不時捶胸怨嘆，為著不願做日本的奴隸，伊奉召回朝，但是，彼時伊已經病到真重，雙腳攏腫到真利害，才轉到廈門就一命歸天了。",
          "Kong1-su7 ji7-tsap8 ni5 lak8--gueh8, tiong-jit8 kah-ngoo2 tsian3-tsing1 poh8-huat4, ui7 tioh8 hong5-pi7 jit8-kun1 tshim1-liok8, tsiong1 ping1-iann5 sua2 khi3 ti3 pi1-lam5-hiong1 pin1-nng5-tshuan1 a1-li2-pai2 e5 suann-kha1, sui5-si5 tsun2-pi7 ing3-tsian3. kau3 te7-ji7-ni5 e5 sann1-gueh8, buan2-tshing1 tsing3-hu2 tsian3-pai7, pi7-pik4 tshiam1-ting7 song1-khuan5-jiok8-kok4 e5 ma2-kuan1-tiau5-iok4, tsiong1 tai5-uan5, phenn5-oo5 kuah4 kui1 hoo7 jit8-pun2 tsing3-hu2. ti7 pi7-tsian3 e5 ki5-kan1, i1 iu1-kok4-iu1-bin5 mui2-jit8 long2 hui1-siong5 tshau1-huan5, tsiah8 m7-tsiann5 tsiah8, khun3 m7-tsiann5 khun3, tan2 kau3 tsai1-iann2 tai5-uan5 i2-king1 kuah4 hoo7 jit8-pun2 e5 siau1-sit4 si5, sim1-lai7 hui1-siong5 e5 hun3-khai3 pi1-siong1, put4-si5 tui5 hing1 uan3-than3, ui7 tioh8 m7-guan7 tso3 jit8-pun2 e5 loo5-le7, i1 hong7-tsiau1 hue5-tiau5, tan7-si7, hit4-si5 i1 i2-king1 penn7 kah4 tsin1 tang7, siang1-kha1 long2 tsing2 kah tsin1 li7-hai7, tsiah4 tng2 kau3 e7-mng5 to7 it-bing7-kui1-thian1 lo3."
        ],
        [
          "以前中央研究院的院長胡適博士就是伊的後生，細漢的時，逮父母滯過台東，當台東當作伊第二的故鄉，伊在學術界有真大的成就。",
          "I2-tsing5 tiong1-iong1 gian2-kiu3-inn7 e5 inn7-tiunn2 hoo5-sik4 phok4-su7 to7-si7 i1 e5 hau7-senn1, se3-han3 e5 si5, tue3 pe7-bu2 tua3 kue3 tai5-tang1, tsiong1 tai5-tang1 tong3-tsoh4 i1 te7-ji7 e5 koo3-hiong1,i1 ti7 hak8-sut8 kai3 u7 tsin1 tua7 e5 sing5-tsiu7."
        ],
        [
          "胡傳知州在生所寫的文書日記、台東州採訪修志冊等，攏是今目研究台東歷史真重要的史料，伊一生忠勤愛民的精神，永遠活在咱台東人的心目中。",
          "Oo5 thuan5 ti1-tsiu1 tsai7-senn1 soo2 sia2 e5 bun5-su1 jit8-ki3, tai5-tang1-tsiu1 tshai2-hong2 siu1-tsi3-tsheh4 ting2, long2 si7 tsit4-ma2 gian2-kiu3 tai5-tang1 lik8-su2 tsin1 tiong7-iau3 e5 su2-liau7, i1 it4-sing1 tiong1-khin5-ai3-bin5 e5 tsing1-sin5, ing2-uan2 uah8 ti7 lan2 tai5-tang1-lang5 e5 sim1-bak8-tiong1."
        ]
      ],
      "篇名": "第十一課 先賢胡傳佮台東"
    },
    {
      "段": [
        [
          "在咱台東東南方的海上，有一粒原始風貌的島嶼，伊的西北旁轉角的所在，有一面紅色的石壁，形體親像一個人頭，這就是紅頭嶼名稱的由來。民國三十六年，在一項國際性的花展中，紅頭嶼土產的蝴蝶蘭一支獨秀，勝過群芳，得著頭獎，自按呢，政府將紅頭嶼改名號作蘭嶼。",
          "Ti7 lan2 tai5-tang1 tang1-lam5-hong1 e5 hai2-siong7, u7 tsit8 liap8 guan5-si2 hong1-mau7 e5 to2-su7, i e5 sai1-pak4-ping5 tng2-kak4 e5 soo2-tsai7, u7 tsit8 bin7 ang5-sik4 e5 tsioh8-piah4, hing5-the2 tshin1-tshiunn7 tsit8 e5 lang5-thau5, tse1 to7-si7 ang5-thau5-su7 mia5-tshing1 e5 iu5-lai5. bin5-kok4 sann1-tsap8-lak8 ni5, ti7 tsit8 hang7 kok4-tse3-sing3 e5 hue1-tian2 tiong1, ang5-thau5-su7 thoo2-san2 e5 oo5-tiap8-lan5 it4-ki1-tok8-siu3, sing3-kue3-kun5-hong1, tit4 tioh8 thau5-tsiong2, tsu7-an2-ne1, tsing3-hu2 tsiong1 ang5-thau5-su7 kai2-mia5 ho7-tsoh4 lan5-su7 ."
        ],
        [
          "蘭嶼的風景真媠，真贅形體奇奇怪怪的石頭，有雙獅岩、象鼻岩、雞母岩、龍頭岩、戰車岩、兵艦岩等等，攏和號的名稱的動物抑是物件真親像，會當講無奇不有，真正心適。山頂有一個天然的水池，叫作天池，四周有真贅熱帶的原始樹林，非常的珍貴稀罕，周圍的海景逐位攏真美麗，尤其是東清的海灣，媠到未輸一張圖咧，與人留戀到不甘徙腳步，未記得當好倒轉去。",
          "Lan5-su7 e5 hong1-king2 tsin1 sui2,tsin1 tse7 hing5-the2 ki5-ki5-kuai3-kuai3 e5 tsioh8-thau5, u7 siang1-sai1-giam5, tshiunn7-phinn7-giam5, ke1-bo2-giam5, ling5-thau5-giam5, tsian3-tshia1-giam5, ping1-kam3-giam5 ting2-ting2, lang2 ham7 in1 ho7 e5 mia5-tshing1 e5 tong7-but8 ah4 si7 mih8-kiann7 tsin1 tshin1-tshiunn7, e7-tang3 kong2 bu5-ki5-put4-iu2, tsin1-tsiann3 sim1-sik4. suann1-ting2 u7 tsit8 e5 thian1-jian5 e5 tsui2-ti5, kio3 tsoh4 thian1-ti5 , si3-tsiu1 u7 tsin1 tse7 jiat8-tai3 e5 guan5-si2 tshiu7-na5, hui1-siong5 e5 tinn1-kui3 hi1-han2, tsiu1-ui5 e5 hai2-king2 tak8-ui7 long2 tsin1 bi2-le7, iu5-ki5 si7 tong1-tshing1 e5 hai2-uan1, sui2 kah be7-su1 tsit8 tiunn1 too5 leh4, hoo7 lang5 liu5-luan5 kau3 m7-kam1 sua2 kha1-poo7, be7-ki3-tit4 tang1-ho2 to3-tng2--khi3."
        ],
        [
          "蘭嶼的原住民有將近三千人，是屬雅美族，性情溫和善良。乍甫人討海，乍母人耕作織布，男女分工合作。因為海風屆大，的厝起在土下，厝頂凸出地面才一公尺外耳耳。一日單單食二頓，主食是蕃薯和芋仔，配家己掠的魚蝦佮野菜。雖然物質的享受無好，生活刻苦，但是過著逍遙自在樂天知命的日子。",
          "Lan5-su7 e5 guan5-tsu7-bin5 u7 tsiong1-kin7 sann1-tshing1 lang5, si7 siok8 nga2-bi2-tsok8 , sing3-tsing5 un1-ho5 sian7-liong5. tsa1-poo1-lang5 tho2-hai2, tsa1-boo2-lang5 king1-tsoh4 tsit4-poo3, lam5-li2 hun1-kang1 hap8-tsok4. in1-ui7 hai2-hong1 kai3 tua7, in1 e5 tshu3 khi2 ti7 thoo5-kha, tshu3-ting2 thoh8-tshut4 te7-bin7 tsiah4 tsit8 kong1-tshioh4 gua7 nia7-nia7. tsit8 jit8 ka1-na1 tsiah8 nng7 tng3, tsu2-sit8 si7 han1-tsi5 ham7 oo7-a2, phue3 ka1-ti7 liah8 e5 hi5-he5 kah4 ia2-tshai3. sui1-jian5 but8-tsit4 e5 hiang2-siu7 bo5 ho2, sing1-uah8 khik4-khoo2, tan7-si7 kue3 tioh8 siau1-iau5-tsu7-tsai7 lok8-thian1-ti1-bing7 e5 jit8-tsi2."
        ],
        [
          "製造的艋舺，用手工一刀一刀款款仔彫刻出傳統的線條佮圖樣，漆紅、白、黑三種色澤，配起來非常美觀。上心適的就是掠的魚仔，分作乍甫人魚、乍母人魚、佮老人魚。上好的魚分與乍母人食，因為乍母人愛生育，需要加好的營養，也是對女性的尊重。每一個人攏真鼇跳舞，蘭嶼少年的勇士舞，將力佮美充分表現出來，乍母人跳的舞內底，有一種[手+亥]頭鬃的舞特別趣味，每次出去表演抑是比賽，攏真轟動。",
          "In1 tse3-tso7 e5 bang2-kah4, iong7 tshiu2-kang1 tsit8 to1 tsit8 to1 khuann-khuann-a2 tiau1-khik4 tshut4 thuan5-thong2 e5 suann3-tiau5 kah4 too5-iunn7, tshat4 hong5, peh8, oo1 sann1 tsiong2 sik4-ti7, phue3--khi2-lai5 hui1-siong5 bi2-kuan1. siong7 sim1-sik4 e5 to7-si7 in1 liah8 e5 hi5-a2, hun1-tsoh4 tsa1-poo1-lang5-hi5, tsa1-boo2-lang5-hi5, kah4 lau7-lang5-hi5. siong7 ho2 e5 hi5 pun1 hoo7 tsa1-boo2-lang5 tsiah8, in1-ui7 tsa1-boo2-lang5 ai3 sing1-iok8, su1-iau3 khah ho2 e5 ing5-iong2, ma7 si7 tui3 li2-sing3 e5 tsun1-tiong7. mui2 tsit8 e5 lang5 long2 tsin1 gau5 thiau3-bu2, lan5-su7 siau3-lian5 e5 iong2-su7-bu2 , tsiong1 lat8 kah4 bi2 tshiong1-hun1 piau2-hian7--tshut4-lai5, tsa1-boo2-lang5 thiau3 e5 bu2 lai7-te2, u7 tsit8 tsiong2 hainn3 thau5-tsang e5 bu2 tik8-piat8 tshu3-bi7, mui2-tshu3 tshut4 khi3 piau2-ian2 ah4 si7 pi2-sai3, long2 tsin1 hong1-tong7."
        ],
        [
          "近年來，在政府的獎勵輔導下，的生活品質已經提升，無論食、衣、住、行、育、樂攏有真大的改善。今目，政府當在規劃欲將蘭嶼列為國家公園，相信蘭嶼美好的明仔早，真緊就會到來。",
          "Kin7-ni5 lai5, ti7 tsing3-hu2 e5 tsiong2-le7 hu2-to7 ha7,in1 e5 sing1-uah8 phin2-tsit4 i2-king1 the5-sing1, bo5-lun7 tsiah8, i1, tsu7, hing5, iok8, lok8 long2 u7 tsin1 tua7 e5 kai2-sian7. tsit4-ma2, tsing3-hu2 tng3 ti7 kui1-ue7 beh4 tsiong1 lan5-su7 liat8 ui5 kok4-ka1-kong1-hng5, siong1-sin3 lan5-su7 bi2-ho2 e5 bin5-a2-tsai3, tsin1 kin2 to7 e7 kau3 lai5."
        ]
      ],
      "篇名": "第十二課 海上樂園－蘭嶼"
    }
  ]
}
