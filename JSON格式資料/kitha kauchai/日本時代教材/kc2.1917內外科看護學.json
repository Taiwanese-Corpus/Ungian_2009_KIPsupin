{
  "作者": "戴仁壽",
  "出版年": "1917",
  "出版者": "台南新樓病院",
  "文類": "其他教材",
  "書名": "內外科看護學",
  "書寫系統": "羅馬字",
  "資料": [
    {
      "段": [
        [
          "備辦chit本冊e5目的是beh做3等e5人e5 lou7用：頭1等號是有病e5人，ng3望in e5艱苦會khah輕；第二等是台灣人kap ti7別位會hiau2讀廈門腔e5人，ng3望in tui3所讀e5會khah gau5看護病人，也ka-ki7會khah m7免tu2 tioh8破病；第三等是外國宣教師。",
          "Pi7-pan7 chit pun2 chheh e5 bok8-tek si7 beh choe3 sann teng2 e5 lang5 e5 lou7-eng7: thau5 chit8 teng2-ho7 si7 u7 pinn7 e5 lang5, ng3-bang7 in e5 kan-khou2 oe7 khah khin; te7 ji7 teng2 si7 Tai5-oan5 lang5 kap ti7 pat8 ui7 oe7 hiau2 thak8 E7-mng5 khiunn e5 lang5, ng3-bang7 in tui3 sou2 thak8 e5 oe7 khah gau5 khan3-hou7 pinn7-lang5, ia7 ka-ki7 oe7 khah m7 bian2 tu2 tioh8 phoa3-pinn7; te7 sann teng2 si7 goa7-kok soan-kau3-su."
        ],
        [
          "有khioh圖幾na7百e5，因為phah算人若kan-ta讀冊，意思kiam2-chhai2 boe7明，總是若有圖thang看，hit個kian3-sek會tui3目chiu入，一下看就知意思。總是khah要緊e5，tioh8斟酌看圖e5說明kap冊對照，到意思long2了解，chiah khah有利益。若無an2-ni練習到熟，kan-ta看hiah e5圖是無chhai2工。做chiah e5圖開費不止choe7，其中有好朋友幾na7人不止贊成來寄付。因為an2-ni chit-tiap8寫幾句soa3 ka7 in說多謝。也有講究二十外本英語冊，看有sim2-mih8事，tu2-tu2合lan2 e5 lou7用。In e5名有記ti7英語頭序。",
          "U7 khioh tou5 kui2-na7 pah e5, in-ui7 phah-sng3 lang5 na7 kan-ta thak8 chheh, i3-su3 kiam2-chhai2 boe7 beng5, chong2-si7 na7 u7 tou5 thang khoann3, hit e5 kian3-sek oe7 tui3 bak8-chiu jip8, chit8-e7 khoann3 chiu7 chai i3-su3.  Chong2-si7 khah iau3-kin2--e5, tioh8 chim-chiok khoann3 tou5 e5 soat-beng5 kap chheh tui3-chiau3, kau3 i3-su3 long2 liau2-kai2, chiah khah u7 li7-ek.  Na7 bo5 an2-ni lian7-sip8 kau3 sek8, kan-ta khoann3 hiah e5 tou5 si7 bo5 chhai2-kang.  Choe3 chiah e5 tou5 khai-hui3 put-chi2 choe7, ki5-tiong u7 ho2 peng5-iu2 kui2-na7 lang5 put-chi2 chan3-seng5 lai5 kia3-hu3.  In-ui7 an2-ni chit-tiap8 sia2 kui2 ku3 soa3 ka7 in seh to-sia7.  Ia7 u7 kang2-kiu3 ji7-chap8 goa7 pun2 Eng-gu2 chheh, khoann3 u7 sim2-mih8 su7, tu2-tu2 hap8 lan2 e5 lou7-eng7.  In e5 mia5 u7 ki3 ti7 Eng-gu2 thau5-su7."
        ],
        [
          "Ti7 chia beh sio2-khoa2提起一二項，ng3望列位歡喜聽，就是所teh用e5話，有時白話，有時字眼。第一費氣是chit個事，因為屬ti7醫學，a2是看護學e5話，lan2白話iau2-be7有；kou-put-chiong tioh8 tui3日本冊，a2是Chi-na2冊翻譯起來。Chiah e5話有kap幾na7位e5先生參詳。Khah常所用e5言語，是tui3 Onda san e5字典，總是有e5是tui3別位e5。有時是真oh得決定tioh8用to2位1字。鄙人明明知有錯誤ti7--teh，總是ng3望列位若看有所在，sim2-mih8字khah合用，費神通知。",
          "Ti7 chia beh sio2-khoa2 the5-khi2 chit8 nng7 hang7, ng3-bang7 liat8-ui7 hoann-hi2 thiann, chiu7-si7 sou2 teh eng7 e5 oe7, u7-si5 peh8-oe7, u7-si5 ji7-gan2.  Te7 it hui3-khi3 si7 chit e5 su7, in-ui7 siok8 ti7 i-hak8, a2 si7 khan3-hou7-hak8 e5 oe7, lan2 peh8-oe7 iau2-be7 u7; kou-put-chiong tioh8 tui3 Jit8-pun2 chheh, a2 si7 Chi-na2 chheh hoan-ek8--khi2-lai5.  Chiah e5 oe7 u7 kap kui2-na7 ui7 e5 sian-sinn chham-siong5.  Khah siong5 sou2 eng7 e5 gian5-gu2, si7 tui3 Onda san e5 ji7-tian2, chong2-si7 u7-e5 si7 tui3 pat8-ui7 e5.  U7-si5 si7 chin oh-tit koat-teng7 tioh8 eng7 to2-ui7 chit8 ji7.  Phi2-jin5 beng5-beng5 chai u7 chho3-gou7 ti7--teh, chong2-si7 ng3-bang7 liat8-ui7 na7 khoann3 u7 sou2-chai7, sim2-mih8 ji7 khah hap8 eng7, hui3-sin5 thong-ti."
        ],
        [
          "論用連劃e5理氣，有時1句話有用真choe7連劃，意思是beh hou7讀e5人khah明。譬論「siong7-tai7-cheng7-meh8」，chit個名是指1條特別血管，所以long2連劃，會hou7人知chit個是解剖學e5 1項mih8。講「khip-kak ti7-liau5-hoat」，猶原是指1款特別e5法度。有人講若有chit項意思，卻讀會khah快明白。",
          "Lun7 eng7 lian5-uih8 e5 li2-khi3, u7-si5 chit8 ku3-oe7 u7 eng7 chin choe7 lian5-uih8, i3-su3 si7 beh hou7 thak8 e5 lang5 khah beng5.  Phi3-lun7 “siong7-tai7-cheng7-meh8”, chit e5 mia5 si7 chi2 chit8 tiau5 tek8-piat8 huih-kng2, sou2-i2 long2 lian5-uih8, oe7 hou7 lang5 chai chit e5 si7 kai2-pho3-hak8 e5 chit8 hang7 mih8.  Kong2 “khip-kak ti7-liau5-hoat”, iu5-goan5 si7 chi2 chit8 khoan2 tek8-piat8 e5 hoat-tou7.  U7 lang5 kong2 na7 u7 chit hang7 i3-su3, khiok thak8 oe7 khah khoai3 beng5-pek8."
        ],
        [
          "冊尾有排1個語類，用羅馬字、漢字、英語，對照。Ng3望會hou7讀冊e5人khah快知某mih8話是tui3 sim2-mih8字用。",
          "Chheh-be2 u7 pai5 chit8 e5 gu2-lui7, eng7 Lo5-ma2-ji7, Han3-ji7, Eng-gu2, tui3-chiau3.  Ng3-bang7 oe7 hou7 thak8 chheh e5 lang5 khah khoai3 chai bou2-mih8-oe7 si7 tui3 sim2-mih8 ji7 eng7."
        ],
        [
          "Tau3幫贊做chit個工是幾na7個朋友，台灣人。Chiah-e5就是Tan5君Ian-leng5，teh做e5起頭，i ka7我tau3幫贊；Lim5君Teng5-tong3是台灣醫學校卒業e5醫師；teh備辦第1篇e5時，ti7幾na7位i有tau3斟酌，也有巡幾na7十章，來chim-gou7幾na7 pai2。Keh君Ma2-se有過巡1部份；Chioh8氏Sun3-eng，就是Te3醫生娘e5先生，有bat巡kui本。也三不五時有tui3別位e5先生領教。Lou7尾來幫贊我是Tan5君Toa7-lo5；I也有來橫濱，印冊e5時做真大lou7用。Lan2 tioh8 ka7 in說多謝。",
          "Tau3 pang-chan7 choe3 chit e5 kang si7 kui2-na7 e5 peng5-iu2, Tai5-oan5-lang5.  Chiah-e5 chiu7-si7 Tan5 kun Ian-leng5, teh choe3 e5 khi2-thau5, i ka7 goa2 tau3 pang-chan7; Lim5 kun Teng5-tong3 si7 Tai5-oan5 I-hak8-hau7 chut-giap8 e5 i-su; teh pi7-pan7 te7 it phinn e5 si5, ti7 kui2-na7 ui7 i u7 tau3 chim-chiok, ia7 u7 sun5 kui2-na7 chap8 chiunn, lai5 chim-gou7 kui2-na7 pai2.  Keh kun Ma2-se u7 ke3 sun5 chit8 pou7-hun7; Chioh8--si7 Sun3-eng, chiu7-si7 Te3 I-seng-niu5 e5 sian-sinn, u7 bat sun5 kui pun2.  Ia7 sam-put-gou7-si5 u7 tui3 pat8 ui7 e5 sian-sinn leng2 kau3.  Lou7-be2 lai5 pang-chan7 goa2 si7 Tan5 kun Toa7-lo5; I ia7 u7 lai5 Hoainn5-pin, in3 chheh e5 si5 choe3 chin toa7 lou7-eng7.  Lan2 tioh8 ka7 in seh to-sia7."
        ],
        [
          "解剖學(anatomy)，就是科學(science) e5 1項，i e5目的是beh講究身軀e5構造。",
          "Kai2-Pho3-hak8 (anatomy), chiu7-si7 kho-hak8 (science) e5 chit8 hang7, i e5 bok8-tek si7 beh kang2-kiu3 seng-khu e5 kou3-cho7."
        ],
        [
          "生理學(physiology)，就是科學e5 1項，i e5目的是beh講究身軀tak8所在e5作用(function)。身軀是幾na7等號e5質來chiann5-e5，也tak8項有特別e5構造kap作用。Chiah-e5叫做器，親像舌是味器、肺臟是呼吸器、胃是消化器e5 1部位。",
          "Seng-li2-hak8 (physiology), chiu7-si7 kho-hak8 e5 chit8 hang7, i e5 bok8-tek si7 beh kang2-kiu3 seng-khu tak8 sou2-chai7 e5 chok-iong7 (function). Seng-khu si7 kui2-na7 teng2-ho7 e5 chit lai5 chiann5-e5, ia7 tak8 hang7 u7 tek8-piat8 e5 kou3-cho7 kap chok-iong7. Chiah-e5 kio3-choe3 khi3, chhin-chhiunn7 chih8 si7 bi7-khi3, hi3-chong7 si7 hou-khip-khi3, ui7 si7 siau-hoa3-khi3 e5 chit8 pou7-ui7."
        ],
        [
          "身軀分做(1)軀幹，kap (2)四肢。軀幹是頭，肩(am7-kun2)、胸、腹，e5 4部。四肢是上肢、下肢，e5 2部，來tu2軀幹。",
          "Seng-khu hun choe3 (1) khu-kan3, kap (2) su3-chi. Khu-kan3 si7 thau5, keng (am7-kun2), heng, pak, e5 si3 pou7. Su3-chi si7 siong7-chi, ha7-chi, e5 nng7 pou7, lai5 tu2 khu-kan3 ."
        ],
        [
          "頭koa3 (skull)有幾na7 te3骨來合chiann5-e5，內面腔殼，thang toe2腦chhe2 e5 lou7用。",
          "Thau5-koa3 (skull) u7 kui2-na7 te3 kut lai5 hap8 chiann5-e5, lai7-bin7 khang-khak, thang toe2 nau2-chhe2 e5 lou7-eng7."
        ],
        [
          "頭koa3 kap脊椎骨(spinal column)交接e5所在，是脊椎骨e5頂端。Chit個脊椎骨是ti7身軀e5中央，親像柱a2。Chit個柱a2內有腔殼e5管，teh toe2脊chhe2 (apinal cord)。Chit個脊chhe2是kap腦chhe2 sann連，hou7膜包圍；也ti7膜kap脊chhe2 e5中央，有腦脊chhe2液(cerebrospinal fluid)。",
          "Thau5-koa3 kap chek-chui-kut (spinal column) kau-chiap e5 sou2-chai7, si7 chek-chui-kut e5 teng2-toan. Chit e5 chek-chui-kut si7 ti7 seng-khu e5 tiong-ng, chhin-chhiunn7 thiau7-a2.  Chit e5 thiau7-a2-lai7 u7 khang-khak e5 kng2, teh toe2 chek-chhe2 (apinal cord).  Chit e5 chek-chhe2 si7 kap nau2-chhe2 sann-lian5, hou7 mouh8 pau-ui5; ia7 ti7 mouh8 kap chek-chhe2 e5 tiong-ng, u7 nau2-chek-chhe2-ek8 (cerebrospinal fluid)."
        ],
        [
          "身軀內有2個大管，a2是腔洞，號做植物性管(前管)；動物性管(後管)。Chiah e5管內有toe2身軀e5臟器e5大部份。Chit個動物性管，ti7軀幹e5後上部，toe2神經e5 中樞器官(central nervous organ)，就是頭koa3內，kap脊椎骨內e5腦chhe2，kap脊chhe2。植物性管ti7軀幹e5前下部，囤積營養、生thoann3 e5器具，就是tui3嘴kap鼻腔起，到肛門kap尿道口為止；也分做胸，kap腹tou2。",
          "Seng-khu-lai7 u7 nng7 e5 toa7 kng2, a2 si7 khang-tong7, ho7-choe3 sit8-but8-seng3-kng2 (cheng5-kng2 ) ; tong7-but8-seng3-kng2 (au7-kng2) .  Chiah e5 kng2-lai7 u7 toe2 seng-khu e5 chong7-khi3 e5 toa7-pou7-hun7. Chit e5 tong7-but8-seng3-kng2, ti7 khu-kan3 e5 au7-siong7-pou7, toe2 sin5-keng e5 tiong-chhu-khi3-koan (central nervous organ), chiu7-si7 thau5-koa3-lai7, kap chek-chui-kut-lai7 e5 nau2-chhe2, kap chek-chhe2.  Sit8-but8-seng3-kng2 ti7 khu-kan3 e5 cheng5-ha7-pou7, tun2-chek eng5-iong2, sinn-thoann3 e5 khi3-ku7, chiu7-si7 tui3 chhui3 kap phinn7-khang khi2, kau3 kong-bun5 kap jio7-to7-khau2 ui5-chi2; ia7 hun choe3 heng, kap pak-tou2."
        ],
        [
          "植物性管叫做chit個名e5理氣是照下底：「植」字e5解說是栽種；意思是食mih8入ti7胃腸，後來消化，來養飼tak8位，發生i e5組織，來chiann5做人e5身體；親像籽ia7 ti7塗nih8，發kui欉樹。",
          "Sit8-but8-seng3-kng2 kio3-choe3 chit e5 mia5 e5 li2-khi3 si7 chiau3 e7-toe2 : “sit8”-ji7 e5 koe2 seh si7 chai-cheng3; i3-su3 si7 chiah8-mih8 jip8 ti7 ui7-tng5, au7-lai5 siau-hoa3, lai5 iunn2-chhi7 tak8-ui7, hoat-sinn i e5 chou-chit, lai5 chiann5-choe3 lang5 e5 sin-the2; chhin-chhiunn7 chi2 ia7 ti7 thou5--nih8, hoat kui chang5 chhiu7."
        ],
        [
          "胸坎內有心臟、肺臟。腹tou2內有肝臟、胃、小腸、膵臟(pancreas)、脾臟、腎臟、膀胱，kap生殖器(organs of generation) e5 1部份。",
          "Heng-kham2-lai7 u7 sim-chong7, hi3-chong7.  Pak-tou2-lai7 u7 koann-chong7, ui7, sio2-tng5, chui7-chong7(pancreas), pi5-chong7, sin7-chong7, pong5-kong, kap seng-sit8-khi3 (organs of generation) e5 chit8 pou7-hun7 ."
        ],
        [
          "胸腔kap腹腔e5中間，有1 te3肉，做隔壁，叫做橫隔膜(diaphragm)。",
          "Heng-khang kap pak-khang e5 tiong-kan, u7 chit8 te3 bah, choe3 keh-piah, kio3-choe3 hoainn5-keh-mouh8 (diaphragm)."
        ],
        [
          "身軀外有皮膚包圍。身軀內e5臟器，a2是臟器e5管內有粘膜(mucous membrane)，teh kham3 in內面e5牆壁，親像嘴內有粘膜ti7--teh。",
          "Seng-khu-goa7 u7 phe5-hu pau-ui5. Seng-khu-lai7 e5 chong7-khi3, a2 si7 chong7-khi3 e5 kng2-lai7 u7 liam5-mouh8 (mucous membrane), teh kham3 in lai7-bin7 e5 chhiunn5-piah, chhin-chhiunn7 chhui3-lai7 u7 liam5-mouh8 ti7--teh."
        ],
        [
          "細胞(Cell)。活命e5起頭，是ti7細胞，無論樹a2、動物，i e5活命是tui3 ti7 i e5內面有活e5細胞。Chit ho7細胞有幾na7項e5款式，就是各部位無sio-siang7，所以i e5作用無sio-siang7；總講i有權能thang吸收滋養料，也有權能thang排出無lou7用e5 mih8，也有thang發起，也有koh再生e5力。意思是有hit ho7 thang koh生細胞親像ka-ki7。",
          "Soe3-pau (Cell) .  Oah8-mia7 e5 khi2-thau5, si7 ti7 soe3-pau, bo5 lun7 chhiu7-a2, tong7-but8, i e5 oah8-mia7 si7 tui3 ti7 i e5 lai7-bin7 u7 oah8 e5 soe3-pau. Chit ho7 soe3-pau u7 kui2-na7 hang7 e5 khoan2-sit, chiu7-si7 kok pou7-ui7 bo5 sio-siang7, sou2-i2 i e5 chok-iong7 bo5 sio-siang7; chong2 kong2 i u7 koan5-leng5 thang khip-siu chu-iong2-liau7, ia7 u7 koan5-leng5 thang pai5 chhut bo5 lou7-eng7 e5 mih8, ia7 u7 thang hoat-khi2, ia7 u7 koh-chai3 sinn e5 lat8.  I3-su3 si7 u7 hit ho7 thang koh sinn soe3-pau chhin-chhiunn7 ka-ki7."
        ],
        [
          "細胞有3項e5 mih8來chiann5-e5。就是外面有薄薄e5壁。Ti7壁e5內面是黏黏na2親像清水e5質，叫做元形質(protoplasm)。Ti7 chit個元形質e5中央有khah kau7 e5質親像1粒，叫做細胞核(necleus)。Chit個細胞核kap元形質有吸收e5作用，也有koh再生e5作用。身軀long2是hou7細胞chiann5-e5。",
          "Soe3-pau u7 sann hang7 e5 mih8 lai5 chiann5-e5.  Chiu7-si7 goa7-bin7 u7 poh8-poh8 e5 piah.  Ti7 piah e5 lai7-bin7 si7 liam5-liam5 na2 chhin-chhiunn7 chheng chui2 e5 chit, kio3-choe3 goan5-heng5-chit (protoplasm).  Ti7 chit e5 goan5-heng5-chit e5 tiong-ng u7 khah kau7 e5 chit chhin-chhiunn7 chit8 liap8, kio3-choe3 soe3-pau-hut8 (necleus).  Chit e5 soe3-pau-hut8 kap goan5-heng5-chit u7 khip-siu e5 chok-iong7, ia7 u7 koh-chai3 sinn e5 chok-iong7.  Seng-khu long2 si7 hou7 soe3-pau chiann5-e5."
        ],
        [
          "身軀若吸收滋養料是tui3 i e5細胞，親像胃e5細胞，kap腸e5細胞、肺e5細胞。身軀若排出無lou7用e5 mih8，long2是tui3腎臟、肺臟、皮膚e5細胞，有chit ho7作用。身軀內e5腺體分泌幾na7等號e5分泌mih8 (secretion)，long2是tui3 chiah e5腺體e5細胞，chiah會an2-ni。",
          "Seng-khu na7 khip-siu chu-iong2-liau7 si7 tui3 i e5 soe3-pau, chhin-chhiunn7 ui7 e5 soe3-pau, kap tng5 e5 soe3-pau, hi3 e5 soe3-pau. Seng-khu na7 pai5 chhut bo5 lou7-eng7 e5 mih8, long2 si7 tui3 sin7-chong7, hi3-chong7, phe5-hu e5 soe3-pau, u7 chit ho7 chok-iong7. Seng-khu-lai7 e5 choann5-the2 hun-pi3 kui2-na7 teng2-ho7 e5 hun-pi3-mih8 (secretion), long2 si7 tui3 chiah e5 choann5-the2 e5 soe3-pau, chiah oe7 an2-ni."
        ],
        [
          "細胞有幾na7款e5，i e5形狀無同，有e5長e5、有e5圓e5、有e5四角e5、有e5毛親像呼吸器e5 1部位。",
          "Soe3-pau u7 kui2-na7 khoan2--e5, i e5 heng5-chong7 bo5 tang5, u7-e5 tng5-e5, u7-e5 inn5--e5, u7-e5 si3 kak--e5, u7-e5 mng5 chhin-chhiunn7 hou-khip-khi3 e5 chit8 pou7-ui7."
        ],
        [
          "身軀內有chiah e5細胞tai7先teh活e5時gau5分thoann na2久na2分，到hit e5時有到額thang做身軀e5 lou7用，chiah分別做幾na7款；神經細胞來chiann5屬ti7神經e5 mih8；呼吸細胞來chiann5呼吸器。Chiah e5 幾na7十萬e5細胞sann kap來tau3贊成hou7身軀得tioh8活命e5利益。",
          "Seng-khu-lai7 u7 chiah e5 soe3-pau tai7-seng teh oah8 e5 si5 gau5 hun-thoann na2 ku2 na2 hun, kau3 hit e5 si5 u7 kau3-giah8 thang choe3 seng-khu e5 lou7-eng7, chiah hun-piat choe3 kui2-na7 khoan2; sin5-keng soe3-pau lai5 chiann5 siok8 ti7 sin5-keng e5 mih8; hou-khip soe3-pau lai5 chiann5 hou-khip-khi3.  Chiah e5 kui2-na7 chap8 ban7 e5 soe3-pau sann kap lai5 tau3 chan3-seng5 hou7 seng-khu tit tioh8 oah8-mia7 e5 li7-ek."
        ],
        [
          "身軀內筋肉e5細胞若long2共sann同照i e5作用，會hou7身軀會tin2動。神經細胞積聚做神經組織；chiah-e5  若總共sann和照i e5作用，會hou7人知覺，就是gau5想、設法，也有權能thang知身軀外e5 mih8件是chainn2樣；也tui3 chiah e5神經-細胞e5作用，人會分別phang臭、光暗、有聲無聲。Koh 1款e5細胞積聚做呼吸器；chiah-e5話hou7人tui3空氣得tioh8酸素。血e5細胞，赤血球會吸收酸素送到身軀tak8所在。",
          "Seng-khu-lai7 kun-bah e5 soe3-pau na7 long2-kiong7 sann-tang5 chiau3 i e5 chok-iong7, oe7 hou7 seng-khu oe7 tin2-tang7. Sin5-keng soe3-pau chek-chu7 choe3 sin5-keng-chou-chit; chiah-e5 na7 chong2-kiong7 sann-ho5 chiau3 i e5 chok-iong7, oe7 hou7 lang5 ti-kak, chiu7-si7 gau5 siunn7, siat-hoat, ia7 u7 koan5-leng5 thang chai seng-khu-goa7 e5 mih8-kiann7 si7 chainn2-iunn7; ia7 tui3 chiah e5 sin5-keng soe3-pau e5 chok-iong7, lang5 oe7 hun-piat phang-chhau3, kng-am3, u7 siann bo5 siann.  Koh chit8 khoan2 e5 soe3-pau chek-chu7 choe3 hou-khip-khi3; chiah-e5 oe7 hou7 lang5 tui3 khong-khi3 tit tioh8 sng-sou3. Huih e5 soe3-pau, chhiah-huih-kiu5 oe7 khip-siu sng-sou3 sang3 kau3 seng-khu tak8 sou2-chai7."
        ],
        [
          "Chiah e5 tak8等號e5細胞sann和，各個合和照i e5作用行做，會hou7 kui身軀活潑、勇健。",
          "Chiah e5 tak8 teng2-ho7 e5 soe3-pau sann ho5, kok-e5 hap8-ho5 chiau3 i e5 chok-iong7 kiann5 choe3, oe7 hou7 kui seng-khu hoat8-phoat, iong2-kiann7."
        ],
        [
          "若beh講究身體e5事，tioh8看i有關連作用e5臟器，來集合做1類，a2是部，a2是系統(system)。身軀e5分類照記ti7下底：",
          "Na7 beh kang2-kiu3 sin-the2 e5 su7, tioh8 khoann3 i u7 koan-lian5 chok-iong7 e5 chong7-khi3, lai5 chip8-hap8 choe3 chit8 lui7, a2 si7 pou7, a2 si7 he7-thong2 (system). Seng-khu e5 hun-lui7 chiau3 ki3 ti7 e7-toe2:"
        ],
        [
          "1.骨系統(Bony system)。",
          "1. Kut he7-thong2 (Bony system)."
        ],
        [
          "2.筋肉系統(Muscular system).",
          "2. Kun-bah he7-thong2 (Muscular system)."
        ],
        [
          "3.消化器系統(Digestive system).",
          "3. Siau-hoa3-khi3 he7-thong2 (Digestive system)."
        ],
        [
          "4.呼吸器系統(Respiratory system).",
          "4. Hou-khip-khi3 he7-thong2 (Respiratory system)."
        ],
        [
          "5.血管系統(Circlatory system).",
          "5. Huih-kng2 he7-thong2 (Circlatory system)."
        ],
        [
          "6.泌尿器系統(Urinary system).",
          "6. Pi3-jio7-khi3 he7-thong2 (Urinary system)."
        ],
        [
          "7.神經系統(Nervous system).",
          "7. Sin5-keng he7-thong2 (Nervous system)."
        ],
        [
          "8.生殖器系統(Generative system).",
          "8. Seng-sit8-khi3 he7-thong2 (Generative system)."
        ],
        [
          "9.吸收器系統(Absorptive system).",
          "9. Khip-siu-khi3 he7-thong2 (Absorptive system)."
        ],
        [
          "10.排泄器系統(Excretory system).",
          "10. Pai5-siat-khi3 he7-thong2 (Excretory system)."
        ],
        [
          "11.五官器(Organs of special sense).",
          "11. Ngou2-koan-khi3 (Organs of special sense)."
        ],
        [
          "身體是細胞kap hiah e5細胞e5中間sann連e5質，就是特別e5結締質(connective tissue)，來chiann5-e5。Chiah e5細胞kap結締質來合做堆。細胞e5作用若sann同，hiah e5細胞來chiann5做1體。An2-ni chiah e5細胞kap結連特別e5結締質叫做組織(tissue)。有幾na7款e5組織，親像骨組織神經組織、腺體組織、筋肉組織。親像腦e5組織，khah choe7是hou7神經細胞kap傳道器來chiann5-e5；包含來講是神經組織。",
          "Sin-the2 si7 soe3-pau kap hiah e5 soe3-pau e5 tiong-kan sann lian5 e5 chit, chiu7-si7 tek8-piat8 e5 kiat-te3-chit (connective tissue), lai5 chiann5-e5.  Chiah e5 soe3-pau kap kiat-te3-chit lai5 hap8-choe3 tui.  Soe3-pau e5 chok-iong7 na7 sann-tang5, hiah e5 soe3-pau lai5 chiann5 choe3 chit8 the2.  An2-ni chiah e5 soe3-pau kap kiat-lian5 tek8-piat8 e5 kiat-te3-chit kio3-choe3 chou-chit (tissue). U7 kui2-na7 khoan2 e5 chou-chit, chhin-chhiunn7 kut-chou-chit sin5-keng-chou-chit, choann5-the2-chou-chit, kun-bah-chou-chit.  Chhin-chhiunn7 nau2 e5 chou-chit, khah choe7 si7 hou7 sin5-keng soe3-pau kap thoan5-to7-khi3 lai5 chiann5-e5; pau-ham5 lai5 kong2 si7 sin5-keng-chou-chit."
        ],
        [
          "頂面講起細胞有幾na2款。身軀內e5腺體e5內面有細胞真choe7，chiah e5細胞包含來講是細胞組織(cellular tissue)。",
          "Teng2-bin7 kong2-khi2 soe3-pau u7 kui2-na2 khoan2.  Seng-khu-lai7 e5 choann5-the2 e5 lai7-bin7 u7 soe3-pau chin choe7, chiah e5 soe3-pau pau-ham5 lai5 kong2 si7 soe3-pau-chou-chit (cellular tissue)."
        ],
        [
          "皮膚2層e5下底有1層叫做結締質。Chit個結締質是組織e5 1款。2個臟器sann連e5中央，骨肉sann oa2 e5所在，long2有結締質。見若筋肉、臟器e5內面，tak8位有結締質來包i，所以若將tak8 e5臟器一盡除去，tak8項e5腔殼猶原ti7--teh。",
          "Phe5-hu nng7 chan5 e5 e7-toe2 u7 chit8 chan5 kio3-choe3 kiat-te3-chit.  Chit e5 kiat-te3-chit si7 chou-chit e5 chit8 khoan2. Nng7 e5 chong7-khi3 sann-lian5 e5 tiong-ng, kut bah sann oa2 e5 sou2-chai7, long2 u7 kiat-te3-chit. Kinn3-na7 kun-bah, chong7-khi3 e5 lai7-bin7, tak8 ui7 u7 kiat-te3-chit lai5 pau i, sou2-i2 na7 chiong tak8 e5 chong7-khi3 it-chin7 tu5-khi3, tak8 hang7 e5 khang-khak iu5-goan5 ti7--teh."
        ],
        [
          "Ti7 chia beh講起骨骼e5構造，kap i e5作用。骨骼e5作用是照記ti7下底：",
          "Ti7 chia beh kong2-khi2 kut-keh e5 kou3-cho7, kap i e5 chok-iong7. Kut-keh e5 chok-iong7 si7 chiau3 ki3 ti7 e7-toe2:"
        ],
        [
          "1.做身體e5基礎，hou7身體e5組織包teh.。",
          "1. Choe3 sin-the2 e5 ki-chhou2, hou7 sin-the2 e5 chou-chit pau teh."
        ],
        [
          "2.是保護身體軟弱e5所在，親像頭koa3骨teh保護腦，a2是hiap8骨teh保護心臟、肺臟。",
          "2. Si7 po2-hou7 sin-the2 loan2-jiok8 e5 sou2-chai7, chhin-chhiunn7 thau5-koa3-kut teh po2-hou7 nau2, a2 si7 hiap8-kut teh po2-hou7 sim-chong7, hi3-chong7."
        ],
        [
          "3.是用骨sio接來chiann5做人e5形體，免tit hou7身軀nng2，hou7 i會運動。",
          "3. Si7 eng7 kut sio-chiap lai5 chiann5 choe3 lang5 e5 heng5-the2, bian2-tit hou7 seng-khu nng2, hou7 i oe7 un7-tong7."
        ],
        [
          "通身軀e5內面約略有200外支e5骨。Chiah e5骨頭sann食穿來做1個骨骼：譬喻親像糊紙e5人tai7先縛1 sian e5骨，後來用紙糊ti7外面。人活e5時iah8是an2-ni；骨thang算是親像做架，i e5外面有皮膚kap筋肉以及別項e5組織來包，kham3 chiah e5骨，tui3 an2-ni chiann5做1個身軀tu2-tu2 hah8人e5 lou7用。",
          "Thong seng-khu e5 lai7-bin7 iok-liok8 u7 200 goa7 ki e5 kut. Chiah e5 kut-thau5 sann-chiah8-chheng7 lai5 choe3 chit8 e5 kut-keh: Phi3-ju7 chhin-chhiunn7 kou5 choa2 e5 lang5 tai7-seng pak8 chit8 sian e5 kut, au7-lai5 eng7 choa2 kou5 ti7 goa7-bin7. Lang5 oah8 e5 si5 iah8 si7 an2-ni; kut thang sng3 si7 chhin-chhiunn7 choe3 ke3, i e5 goa7-bin7 u7 phe5-hu kap kun-bah i2-kip8 pat8 hang7 e5 chou-chit lai5 pau, kham3 chiah e5 kut, tui3 an2-ni chiann5 choe3 chit8 e5 seng-khu tu2-tu2 hah8 lang5 e5 lou7-eng7."
        ],
        [
          "骨是2 ho7 e5質來合chiann5-e5，1 ho7是有機成分(organic substance)，1 ho7是無機成分(inorganic substance)。設使骨來ngau5到thiam2，會得tioh8 hit個有機成分就是膠。A2是骨lok ti7火來pu5，有機成分就long2總燒去，所留teh是hit個無機成分na7-tiann7，就是親像hu e5 款式。人ti7細漢e5時，chi2 2 ho7 e5質是對半，an2-ni gin2-a2 e5骨是khah nng2，所以若poah8倒就無大傷害。到中年有機成分有1份，無機成分有2份，所以骨khah ngi7-chiann7。到老無機成分khah choe7，有機成分khah少，所以老人e5骨khah脆；設使若poah8倒，i e5骨快快會chih8，iah8不止傷害。",
          "Kut si7 nng7 ho7 e5 chit lai5 hap8 chiann5-e5, chit8 ho7 si7 iu2-ki-seng5-hun (organic substance), chit8 ho7 si7 bu5-ki-seng5-hun (inorganic substance). Siat-su2 kut lai5 ngau5 kau3 thiam2, oe7 tit tioh8 hit e5 iu2-ki-seng5-hun chiu7-si7 ka. A2 si7 kut lok ti7 he2 lai5 pu5, iu2-ki-seng5-hun chiu7 long2-chong2 sio--khi3, sou2 lau5--teh si7 hit e5 bu5-ki-seng5-hun na7-tiann7, chiu7-si7 chhin-chhiunn7 hu e5 khoan2-sit. Lang5 ti7 soe3-han3 e5 si5, chi2 nng7 ho7 e5 chit si7 tui3 poann3, an2-ni gin2-a2 e5 kut si7 khah nng2, sou2-i2 na7 poah8-to2 chiu7 bo5 toa7 siong-hai7. Kau3 tiong-lian5 iu2-ki-seng5-hun u7 chit8 hun7, bu5-ki-seng5-hun u7 nng7 hun7, sou2-i2 kut khah ngi7-chiann7. Kau3 lau7 bu5-ki-seng5-hun khah choe7, iu2-ki-seng5-hun khah chio2, sou2-i2 lau7 lang5 e5 kut khah chhe3; siat-su2 na7 poah8-to2, i e5 kut khoai3-khoai3 oe7 chih8, iah8 put-chi2 siong-hai7."
        ],
        [
          "若將1支長骨，親像羊a2 e5 hiap8骨來浸ti7鹽酸幾na7日久，hit ho7無機成分會kai2溶，留有機成分。所留teh e5有機成分是nng2 koh韌，會用chit ho7 phah 1個結親像ti7第3圖。",
          "Na7 chiong chit8 ki tng5 kut, chhin-chhiunn7 iunn5-a2 e5 hiap8-kut lai5 chim3 ti7 iam5-sng kui2-na7 jit8 ku2, hit ho7 bu5-ki-seng5-hun oe7 kai2-iunn5, lau5 iu2-ki-seng5-hun. Sou2 lau5--teh e5 iu2-ki-seng5-hun si7 nng2 koh jun7, oe7 eng7 chit ho7 phah chit8 e5 kat chhin-chhiunn7 ti7 te7 3 tou5."
        ],
        [
          "骨m7是親像鐵不止teng7 e5 mih8；骨e5質是teng7 koh jun7，輕koh有彈力質(elasticity)。",
          "Kut m7 si7 chhin-chhiunn7 thih put-chi2 teng7 e5 mih8; kut e5 chit si7 teng7 koh jun7, khin koh u7 tan5-lek8-chit (elasticity)."
        ],
        [
          "骨e5組織是照記ti7下底：",
          "Kut e5 chou-chit si7 chiau3 ki3 ti7 e7-toe2:"
        ],
        [
          "1.骨e5外面有骨膜包teh。Chit個骨膜內有：血管真choe7 teh營養骨，koh再chit個骨膜有生骨e5作用。",
          "1. Kut e5 goa7-bin7 u7 kut-mouh8 pau teh. Chit e5 kut-mouh8 lai7 u7: huih-kng2 chin choe7 teh eng5-iong2 kut, koh-chai3 chit e5 kut-mouh8 u7 sinn kut e5 chok-iong7."
        ],
        [
          "2.骨質有分做2款，外面e5是硬固質(compact tissue)，內面e5是海綿質(spongy tissue)。中間也有choe7-choe7 chhng叫做Havers氏e5小管，chiah hou7血會循環來養飼骨。",
          "2. Kut-chit u7 hun choe3 nng7 khoan2, goa7-bin7 e5 si7 kian-kou3-chit (compact tissue), lai7-bin7 e5 si7 hai2-mi5-chit (spongy tissue). Tiong-kan ia7 u7 choe7-choe7 chhng kio3-choe3 Havers--si7 e5 sio2-kng2, chiah hou7 huih oe7 sun5-khoan5 lai5 iunn2-chhi7 kut."
        ],
        [
          "3.長骨e5中央有1個腔叫做骨chhe2腔. Chit個腔照骨e5長短、大細。Hit個腔有toe2骨chhe2 (medulla)，就是黃色kap赤色e5 2種；ti7 內面有血管、淋巴管(lymphatics)、神經(nevrus)，ti7--teh，teh營養骨。",
          "3. Tng5 kut e5 tiong-ng u7 chit8 e5 khang kio3-choe3 kut-chhe2-khang. Chit e5 khang chiau3 kut e5 tng5-te2, toa7-soe3. Hit e5 khang u7 toe2 kut-chhe2 (medulla), chiu7-si7 ng5-sek kap chhiah-sek e5 nng7 cheng2; ti7 lai7-bin7 u7 huih-kng2, lim5-pa-kng2 (lymphatics), sin5-keng (nevrus), ti7--teh, teh eng5-iong2 kut."
        ],
        [
          "4.骨關節e5所在有nng2骨(car-tilage)包teh。",
          "4. Kut koan-chat e5 sou2-chai7 u7 nng2-kut (car-tilage) pau teh."
        ],
        [
          "5.骨有韌帶(ligaments)來sio連teh，也有筋肉來thang保護骨，kap做運動e5 lou7用。",
          "5. Kut u7 jim7-tai3 (ligaments) lai5 sio-lian5--teh, ia7 u7 kun-bah lai5 thang po2-hou7 kut, kap choe3 un7-tong7 e5 lou7-eng7."
        ],
        [
          "骨e5 lou7用有幾na2款，所以骨外面e5形狀m7是1款，計共分做4種：長、短、扁，無齊e5。",
          "Kut e5 lou7-eng7 u7 kui2-na2 khoan2, sou2-i2 kut goa7-bin7 e5 heng5-chong7 m7 si7 chit8 khoan2, ke3-kiong7 hun choe3 si3 cheng2: tng5, te2, pinn2, bo5 choe5-e5."
        ],
        [
          "1.長骨e5款式有頂端(upper  extremity)、下端，kap中央有1個體。長骨是親像大腿骨、上膊骨、手chainn2骨。",
          "1. Tng5 kut e5 khoan2-sit u7 teng2-toan (upper  extremity), e7-toan, kap tiong-ng u7 chit8 e5 the2. Tng5 kut si7 chhin-chhiunn7 toa7-thui2-kut, siong7-phok-kut, chhiu2-chainn2-kut."
        ],
        [
          "2.短骨是親像手腕骨、附骨、膝蓋骨。",
          "2. Te2 kut si7 chhin-chhiunn7 chhiu2-oann2-kut, hu7-kut, chhek-kai3-kut."
        ],
        [
          "3.扁骨，親像腦頭koa3骨、顱頂骨(parietal)、後頭骨(occipital)，a2是肩kah骨。",
          "3. Pinn2 kut, chhin-chhiunn7 nau2-thau5-koa3-kut, lou5-teng2-kut (parietal), au7-thau5-kut (occipital), a2 si7 keng-kah-kut."
        ],
        [
          "4.無齊e5，親像脊椎骨(vertebrae)、上顎骨(superior maxilla)、舌骨(hyoid)。",
          "4. Bo5 choe5-e5, chhin-chhiunn7 chek-chui-kut (vertebrae), siong7-gok8-kut (superior maxilla), chih8-kut (hyoid)."
        ],
        [
          "Ti7下底所記e5表是講身軀內e5骨名kap幾te3：",
          "Ti7 e7-toe2 sou2 ki3 e5 pio2 si7 kong2 seng-khu-lai7 e5 kut mia5 kap kui2 te3:"
        ],
        [
          "脊椎骨、[薦骨kap尾閭骨] (The vertebral column with sacrum and coccyx)算在內26。",
          "Chek-chui-kut, [chian3-kut kap bi2-lu5-kut] (The vertebral column with sacrum and coccyx) sng3 chai7-lai7 26."
        ],
        [
          "頭koa3 22 te3骨(Skull)",
          "Thau5-koa3 22 te3 kut (Skull)"
        ],
        [
          "腦頭koa3 (Cranium) 8 te3骨",
          "Nau2-thau5-koa3 (Cranium) 8 te3 kut"
        ],
        [
          "後頭骨(Occipital)",
          "Au7-thau5-kut (Occipital)"
        ],
        [
          "顱頂骨(Parietal)",
          "Lou5-teng2-kut (Parietal)"
        ],
        [
          "前頭骨(Frontal)",
          "Cheng5-thau5-kut (Frontal)"
        ],
        [
          "顳顬骨(Temporal)",
          "Jiap-su-kut (Temporal)"
        ],
        [
          "蝴蝶骨(Sphenoid)",
          "Ou5-tiap8-kut (Sphenoid)"
        ],
        [
          "篩骨(Ethmoid)",
          "Su-kut (Ethmoid)"
        ],
        [
          "顏面頭koa3 (Face) 14 te3骨",
          "Gan5-bian7-thau5-koa3 (Face) 14 te3 kut"
        ],
        [
          "鼻骨(Nasal)",
          "Phinn7-kut (Nasal)"
        ],
        [
          "上顎骨(Superior maxilla)",
          "Siong7-gok8-kut (Superior maxilla)"
        ],
        [
          "淚骨(Lachrymal)",
          "Lui7-kut (Lachrymal)"
        ],
        [
          "顴骨(Malar)",
          "Koan5-kut (Malar)"
        ],
        [
          "嘴koa3骨(Palate)",
          "Chhui3-koa3-kut (Palate)"
        ],
        [
          "下甲介骨(Inferior turbinated)",
          "Ha7-kah-kai3-kut (Inferior turbinated)"
        ],
        [
          "鋤骨(Vomer)",
          "Thu5-kut (Vomer)"
        ],
        [
          "下顎骨(Inferior maxilla)",
          "Ha7-gok8-kut (Inferior maxilla)"
        ],
        [
          "舌骨(Hyoid)",
          "Chih8-kut (Hyoid)"
        ],
        [
          "胸骨(Sternum)",
          "Heng-kut (Sternum)"
        ],
        [
          "Hiap8骨(Ribs)",
          "Hiap8-kut (Ribs)"
        ],
        [
          "上肢骨(Upper ex-termity)兩peng5算64 te3骨",
          "Siong7-chi-kut (Upper ex-termity) liong2 peng5 sng3 64 te3 kut"
        ],
        [
          "鎖骨(Clavicle)",
          "So2-kut (Clavicle)"
        ],
        [
          "肩kah骨(Scapula)",
          "Keng-kah-kut (Scapula)"
        ],
        [
          "上膊骨(Humerus)",
          "Siong7-phok-kut (Humerus)"
        ],
        [
          "橈骨(Radius)",
          "Jiau5-kut (Radius)"
        ],
        [
          "尺骨(Ulna)",
          "Chhioh-kut (Ulna)"
        ],
        [
          "手腕骨(Carpus)",
          "Chhiu2-oann2-kut (Carpus)"
        ],
        [
          "手掌骨(Metacarpus)",
          "Chhiu2-chiunn2-kut (Metacarpus)"
        ],
        [
          "手指骨(Phalanges)",
          "Chhiu2-chainn2-kut (Phalanges)"
        ],
        [
          "下肢骨(Lower extremity)兩peng5算62 te3骨",
          "Ha7-chi-kut (Lower extremity) liong2 peng5 sng3 62 te3 kut"
        ],
        [
          "無名骨(Os innominatum)",
          "Bo5-mia5-kut (Os innominatum)"
        ],
        [
          "大腿骨(Femur)",
          "Toa7-thui2-kut (Femur)"
        ],
        [
          "膝蓋骨(Patella)",
          "Chhek-kai3-kut (Patella)"
        ],
        [
          "脛骨(Tibia)",
          "Keng7-kut (Tibia)"
        ],
        [
          "腓骨(Fibula)",
          "Hui5-kut (Fibula)"
        ],
        [
          "跗骨(Tarsua)",
          "Hu7-kut (Tarsua)"
        ],
        [
          "蹠骨(Metatarsus)",
          "Chek-kut (Metatarsus)"
        ],
        [
          "趾骨(Phalanges)",
          "Chi2-kut (Phalanges)"
        ],
        [
          "聽骨(Auditory ossicles)",
          "Theng3-kut (Auditory ossicles)"
        ],
        [
          "總共",
          "Chong2-kiong7"
        ],
        [
          "脊椎骨ti7身軀e5中央親像柱a2直直khia7--teh，雙peng5連ti7 hiap8骨，頂面接ti7頭nih8。左右有2支就是手骨，下面有2支就是kha骨。脊椎骨有26 lun5 (薦骨kap尾閭骨算在內)，其中下底boe7 tin2動-e5，就是薦骨kap尾閭骨。Chit個薦骨細漢e5時有分做5 te3，總是iau2-be7成丁e5時有合chiann5做1 te3；尾閭骨細漢e5時有分做4 te3，chiah-e5也合chiann5做1 te3，所以chiah e5骨若算是9 te3，hiah e5脊椎骨總共thang算是33 lun5。",
          "Chek-chui-kut ti7 seng-khu e5 tiong-ng chhin-chhiunn7 thiau7-a2 tit8-tit8 khia7--teh, siang peng5 lian5 ti7 hiap8-kut, teng2-bin7 chiap ti7 thau5--nih8. Cho2-iu7 u7 nng7 ki chiu7-si7 chhiu2-kut, e7-bin7 u7 nng7 ki chiu7-si7 kha-kut. Chek-chui-kut u7 26 lun5 (chian3-kut kap bi2-lu5-kut sng3 chai7-lai7), ki5-tiong e7-toe2 boe7 tin2-tang7--e5, chiu7-si7 chian3-kut kap bi2-lu5-kut. Chit e5 chian3-kut soe3-han3 e5 si5 u7 hun choe3 5 te3, chong2-si7 iau2-be7 seng5-teng e5 si5 u7 hap8-chiann5 choe3 chit8 te3; bi2-lu5-kut soe3-han3 e5 si5 u7 hun choe3 4 te3, chiah-e5 ia7 hap8-chiann5 choe3 chit8 te3, sou2-i2 chiah e5 kut na7 sng3 si7 9 te3, hiah e5 chek-chui-kut chong2-kiong7 thang sng3 si7 33 lun5."
        ],
        [
          "脊椎骨long2總分做3段：",
          "Chek-chui-kut long2-chong2 hun choe3 sann toann7:"
        ],
        [
          "1.脛椎骨(cervical vertebrae)有7 te3。",
          "1. Keng7-chui-kut (cervical vertebrae) u7 7 te3."
        ],
        [
          "2.胸椎骨(dorsal vertebrae)有12 te3。",
          "2. Heng-chui-kut (dorsal vertebrae) u7 12 te3."
        ],
        [
          "3.腰椎骨(lumbar vertebrae)有5 te3。",
          "3. Io-chui-kut (lumbar vertebrae) u7 5 te3."
        ],
        [
          "詳細講iau2有2段就是薦骨，kap尾閭骨。",
          "Siong5-se3 kong2 iau2 u7 nng7 toann7 chiu7-si7 chian3-kut, kap bi2-lu5-kut."
        ],
        [
          "椎骨：Tak8 lun5 e5中間有nng2骨來鋪teh做tiam7。Chit個nng2骨m7是骨也m7是肉，是nng2 koh韌，khah親像筋e5款式。I e5 lou7用是hou7骨tu2骨khah boe7 sio khap8，也khah boe7 chhek8 tioh8腦chhe2。椎骨有chiah choe7 e5理氣，是hou7身軀thang ut-khiau chhun直、khi來khi去。脊椎骨koh是親像柱hou7身軀會挺身。椎骨e5中央有腔親像管，管e5內面有1條脊chhe2 thang3 ti7腦。",
          "Chui kut: Tak8 lun5 e5 tiong-kan u7 nng2-kut lai5 phou teh choe3 tiam7. Chit e5 nng2-kut m7 si7 kut ia7 m7 si7 bah, si7 nng2 koh jun7, khah chhin-chhiunn7 kun e5 khoan2-sit. I e5 lou7-eng7 si7 hou7 kut tu2 kut khah boe7 sio khap8, ia7 khah boe7 chhek8 tioh8 nau2-chhe2. Chui-kut u7 chiah choe7 e5 li2-khi3, si7 hou7 seng-khu thang ut-khiau chhun-tit8, khi lai5 khi khi3. Chek-chui-kut koh si7 chhin-chhiunn7 thiau7 hou7 seng-khu oe7 theng5 sin. Chui-kut e5 tiong-ng u7 khang chhin-chhiunn7 kng2, kng2 e5 lai7-bin7 u7 chit8 tiau5 chek-chhe2 thang3 ti7 nau2."
        ],
        [
          "頭koa3 kap脊椎骨交接e5所在有2 te3骨，頂面e5叫做第一脛椎骨(atlas)，下底e5叫做第二脛椎骨(axis)；下底有sun2頭，頂面e5有sun2腔；chi2 2 te3 sann穿。第一脛椎骨e5頂面雙peng5 iah8有li5-li5-a2 lap-u叫做上關節o；頭koa3底e5後頭骨跨ti7第一脛椎骨e5所在，雙peng5 li5-li5-a2 khah thong2，來thap ti7 chi2 2 e5 lap-u e5所在；chiah e5交界e5所在long2有kut8液hou7 i kut8-kut8，an2-ni-sinn chiah會tim3頭、會kiah8頭，頭殼iah8會oat8去。",
          "Thau5-koa3 kap chek-chui-kut kau-chiap e5 sou2-chai7 u7 nng7 te3 kut, teng2-bin7--e5 kio3-choe3 te7 it keng7-chui-kut (atlas), e7-toe2-e5 kio3-choe3 te7 ji7 keng7-chui-kut (axis); e7-toe2 u7 sun2-thau5, teng2-bin7--e5 u7 sun2-kheng; chi2 nng7 te3 sann chheng7. Te7 it keng7-chui-kut e5 teng2-bin7 siang peng5 iah8 u7 li5-li5-a2 lap-u kio3-choe3 siong7-koan-chat-o; thau5-koa3-toe2 e5 au7-thau5-kut khoa3 ti7 te7 it keng7-chui-kut e5 sou2-chai7, siang peng5 li5-li5-a2 khah thong2, lai5 thap ti7 chi2 nng7 e5 lap-u e5 sou2-chai7; chiah e5 kau-kai3 e5 sou2-chai7 long2 u7 kut8-ek8 hou7 i kut8-kut8, an2-ni-sinn chiah oe7 tim3 thau5, oe7 kiah8 thau5, thau5-khak iah8 oe7 oat8--khi3."
        ],
        [
          "第二脛椎骨是脊椎骨e5第二lun5。I e5形狀有koh樣，就是有1個齒狀突起(odontoid process)。Chit個齒狀突起是圓圓親像圓e5 chng2-a2款，來kap第一脛椎骨連合做特別e5關節。",
          "Te7 ji7 keng7-chui-kut si7 chek-chui-kut e5 te7 ji7 lun5. I e5 heng5-chong7 u7 koh-iunn7, chiu7-si7 u7 chit8 e5 khi2-chong7-tut8-khi2 (odontoid process). Chit e5 khi2-chong7-tut8-khi2 si7 inn5-inn5 chhin-chhiunn7 inn5 e5 chng2-a2 khoan2, lai5 kap te7 it keng7-chui-kut lian5-hap8 choe3 tek8-piat8 e5 koan-chat."
        ],
        [
          "脊椎骨e5 tin2動：前、後、左右long2會tin2動。Khah gau5 tin2動e5位，是脛椎骨kap腰椎骨。",
          "Chek-chui-kut e5 tin2-tang7: cheng5, au7, cho2-iu7 long2 oe7 tin2-tang7. Khah gau5 tin2-tang7 e5 ui7, si7 keng7-chui-kut kap io-chui-kut."
        ],
        [
          "骨骼chai2樣來聯絡？第一，有韌帶來聯絡，也有筋肉；第二，ti7 tak8 lun5 e5中間有nng2骨來sio連。",
          "Kut-keh chai2-iunn7 lai5 lian5-lok8? Te7 it, u7 jim7-tai3 lai5 lian5-lok8, ia7 u7 kun-bah; te7 ji7, ti7 tak8 lun5 e5 tiong-kan u7 nng2-kut lai5 sio-lian5."
        ],
        [
          "脊椎骨有4位e5彎khiau：",
          "Chek-chui-kut u7 si3 ui7 e5 oan-khiau:"
        ],
        [
          "1.脛椎骨彎tui3面前來。",
          "1. Keng7-chui-kut oan tui3 bin7-cheng5 lai5."
        ],
        [
          "2.胸椎骨彎tui3後面去。",
          "2. Heng-chui-kut oan tui3 au7-bin7 khi3."
        ],
        [
          "3.腰椎骨koh彎tui3頭前來。",
          "3. Io-chui-kut koh oan tui3 thau5-cheng5 lai5."
        ],
        [
          "4.薦骨koh彎tui3後面去。",
          "4. Chian3-kut koh oan tui3 au7-bin7 khi3."
        ],
        [
          "第一e5彎khiau，i e5頭前是phong3出來。",
          "Te7 it e5 oan-khiau, i e5 thau5-cheng5 si7 phong3--chhut-lai5."
        ],
        [
          "第二e5彎khiau，i e5頭前是nah入去。",
          "Te7 ji7 e5 oan-khiau, i e5 thau5-cheng5 si7 nah--jip8-khi3."
        ],
        [
          "第三彎khiau，i e5頭前是phong3出來。",
          "Te7 sann oan-khiau, i e5 thau5-cheng5 si7 phong3--chhut-lai5."
        ],
        [
          "第四彎khiau，i e5頭前是nah入去。",
          "Te7 si3 oan-khiau, i e5 thau5-cheng5 si7 nah--jip8-khi3."
        ],
        [
          "Tak8 te3 e5椎骨e5脊chhe2腔e5 2 peng5邊有khang，叫做椎間孔(intervertebral foramen)；脊chhe2神經(spinal nerves) tui3 chiah e5 khang過來播ti7身軀tak8所在。Ti7脊椎骨e5外面有筋肉tah連teh，來保護骨，hou7 i boe7 oat8 tui3左右歪斜去。Chiah e5筋肉若無力，hit個人e5肩kah骨kap hiap8骨會歪斜。",
          "Tak8 te3 e5 chui-kut e5 chek-chhe2-khang e5 nng7 peng5-pinn u7 khang, kio3-choe3 chui-kan-khong2 (intervertebral foramen); chek-chhe2-sin5-keng (spinal nerves) tui3 chiah e5 khang ke3 lai5 pou3 ti7 seng-khu tak8 sou2-chai7. Ti7 chek-chui-kut e5 goa7-bin7 u7 kun-bah tah-lian5--teh, lai5 po2-hou7 kut, hou7 i boe7 oat8 tui3 cho2-iu7 oai-chhia5--khi3. Chiah e5 kun-bah na7 bo5 lat8, hit e5 lang5 e5 keng-kah-kut kap hiap8-kut oe7 oai-chhia5."
        ],
        [
          "頭koa3有幾na2 te3骨來合chiann5-e5。Tak8 te3骨kinn5-a2有鋸a2齒e5款來接合e5 choa7，叫做縫合(suture)。內面腔殼lioh8-lioh8-a2親像ia5 e5款式。腔殼e5內面有toe2腦chhe2，腦chhe2 chiah會穩當。頭koa3 e5骨總共有22 te3骨，分做腦頭koa3 kap顏面頭koa3。",
          "Thau5-koa3 u7 kui2-na7 te3 kut lai5 hap8 chiann5-e5.Tak8 te3 kut kinn5-a2 u7 ku3-a2-khi2 e5 khoan2 lai5 chiap-hap8 e5 choa7, kio3-choe3 hong5-hap8 (suture). Lai7-bin7 khang-khak lioh8-lioh8-a2 chhin-chhiunn7 ia5 e5 khoan2-sit. Khang-khak e5 lai7-bin7 u7 toe2 nau2-chhe2, nau2-chhe2 chiah oe7 un2-tang3. Thau5-koa3 e5 kut chong2-kiong7 u7 22 te3 kut, hun choe3 nau2-thau5-koa3 kap gan5-bian7-thau5-koa3."
        ],
        [
          "腦頭koa3有8 te3骨，分頭koa3頂(vault of skull)，kap頭koa3底(base of skull)。頭koa3頂e5頭前有前頭骨，後面有後頭骨，頂面有左右2 te3顱頂骨來chiann5。",
          "Nau2-thau5-koa3 u7 8 te3 kut, hun thau5-koa3-teng2 (vault of skull), kap thau5-koa3-toe2 (base of skull). Thau5-koa3-teng2 e5 thau5-cheng5 u7 cheng5-thau5-kut, au7-bin7 u7 au7-thau5-kut, teng2-bin7 u7 cho2-iu7 2 te3 lou5-teng2-kut lai5 chiann5."
        ],
        [
          "頭koa3底是前頭骨、後頭骨kap顳顬骨(temporal) e5 1部份，以及蝴蝶骨(sphenoid)、篩骨(ethmoid)來chiann5。Chiah e5頭koa3骨內外有2面。",
          "Thau5-koa3-toe2 si7 cheng5-thau5-kut, au7 thau5-kut kap jiap-su-kut (temporal) e5 chit8 pou7-hun7, i2-kip8 ou5-tiap8-kut (sphenoid), su-kut (ethmoid) lai5 chiann5.  Chiah e5 thau5-koa3-kut lai7-goa7 u7 nng7 bin7."
        ],
        [
          "顏面頭koa3有14 te3。",
          "Gan5-bian7-thau5-koa3 u7 14 te3."
        ],
        [
          "鼻骨有2 te3細te3做鼻樑。",
          "Phinn7-kut u7 nng7 te3 soe3 te3 choe3 phinn7-niu5."
        ],
        [
          "上顎骨(superior maxilla)，有2 te3做目chiu-o e5下底1部份。內面有1個腔洞(antrum of Highmore)，有管透ti7鼻khang內；chit個腔洞有時發炎，到尾積膿。Ti7 chi2 2 te3骨e5下底，有tau3頂面列e5嘴齒。",
          "Siong7-gok8-kut (superior maxilla), u7 2 te3 choe3 bak8-chiu-o e5 e7-toe2 chit8 pou7-hun7. Lai7-bin7 u7 chit8 e5 khang-tong7 (antrum of Highmore), u7 kng2 thau3 ti7 phinn7-khang-lai7; chit e5 khang-tong7 u7-si5 hoat iam7, kau3 be2 chek lang5. Ti7 chi2 nng7 te3 kut e5 e7-toe2, u7 tau3 teng2-bin7 liat8 e5 chhui3-khi2."
        ],
        [
          "Ti7上顎骨e5頂面，外面邊a2 phok出來頭前e5骨，叫做顴骨(malar)。",
          "Ti7 siong7-gok8-kut e5 teng2-bin7, goa7-bin7 pinn-a2 phok chhut lai5 thau5-cheng5 e5 kut, kio3-choe3 khoan5-kut (malar)."
        ],
        [
          "嘴koa3骨有2 te3連ti7上顎骨e5 1部份做teng7嘴koa3 (hard palate)。",
          "Chhui3-koa3-kut u7 2 te3 lian5 ti7 siong7-gok8-kut e5 chit8 pou7-hun7 choe3 teng7-chhui3-koa3 (hard palate)."
        ],
        [
          "下甲介骨(inferior turbinate)，ti7鼻khang雙peng5邊e5骨，來做鼻邊a2壁e5 1部份。",
          "Ha7-kah-kai3-kut (inferior turbinate), ti7 phinn7-khang siang peng5-pinn e5 kut, lai5 choe3 phinn7 pinn-a2 piah e5 chit8 pou7-hun7."
        ],
        [
          "鋤骨(Vomer) ti7鼻khang e5中央e5下底，來做鼻中隔(nasal septum) e5 1部份。",
          "Thu5-kut (Vomer) ti7 phinn7-khang e5 tiong-ng e5 e7-toe2, lai5 choe3 phinn7-tiong-keh (nasal septum) e5 chit8 pou7-hun7."
        ],
        [
          "下顎骨(infeior maxilla)：顏面頭koa3第一大e5骨ti7顏面e5下部親像馬蹄鐵e5款式，叫做下顎骨。接連ti7顳顬骨(temporal)做可動關節。Ti7 chit個骨e5頂緣有tau3下列e5嘴齒。Ti7下顎骨e5下面e5後面peng5兩peng5有1個角，叫做下顎隅(angle of imferior maxilla)。",
          "Ha7-gok8-kut (infeior maxilla): Gan5-bian7-thau5-koa3 te7 it toa7 e5 kut ti7 gan5-bian7 e5 e7-pou7 chhin-chhiunn7 be2-toe5-thih e5 khoan2-sit, kio3-choe3 ha7-gok8-kut. Chiap-lian5 ti7 jiap-su-kut (temporal) choe3 kho2-tong7-koan-chat. Ti7 chit e5 kut e5 teng2 ian5 u7 tau3 e7 liat8 e5 chhui3-khi2. Ti7 ha7-gok8-kut e5 e7-bin7 e5 au7-bin7 peng5 liong2 peng5 u7 chit8 e5 kak, kio3-choe3 ha7-gok8-gu5 (angle of imferior maxilla)."
        ],
        [
          "Ti7 am7-kun2頭前e5部位，喉頭e5頂面，就是ti7舌根，有1 te3骨，叫做舌骨(hyoid)。I e5形狀是親像馬蹄鐵e5款，分做1體、四角，大e5 2角、細e5 2角。",
          "Ti7 am7-kun2 thau5-cheng5 e5 pou7-ui7, au5-thau5 e5 teng2-bin7, chiu7-si7 ti7 chih8-kun, u7 chit8 te3 kut, kio3-choe3 chih8-kut (hyoid).  I e5 heng5-chong7 si7 chhin-chhiunn7 be2-toe5 thih e5 khoan2, hun choe3 chit8 the2, si3 kak, toa7-e5 nng7 kak, soe3-e5 nng7 kak."
        ],
        [
          "Ti7頭前胸坎壁e5正中有1 te3骨，叫做胸骨(sternum)。I e5形狀親像古早e5劍。I e5體分做3部份，就是頂面e5叫做手柄(manubrium)，也有叫做劍柄；中央叫做劍身(gladiolus)；尾e5叫做劍尾(ensiform appendix)。兩peng5有kap 7對e5 hiap8骨e5前端sann連。也頂面有kap兩peng5 e5鎖骨sann連。",
          "Ti7 thau5-cheng5 heng-kham2 piah e5 chiann3 tiong u7 chit8 te3 kut, kio3-choe3 heng-kut (sternum).  I e5 heng5-chong7 chhin-chhiunn7 kou2-cha2 e5 kiam3. I e5 the2 hun choe3 sann pou7-hun7, chiu7-si7 teng2-bin7--e5 kio3-choe3 chhiu2-pinn3 (manubrium), ia7 u7 kio3-choe3 kiam3-pinn3; tiong-ng kio3-choe3 kiam3-sin (gladiolus); be2--e5 kio3-choe3 kiam3-be2 (ensiform appendix). Liong2 peng5 u7 kap 7 tui3 e5 hiap8-kut e5 cheng5-toan sann-lian5. Ia7 teng2-bin7 u7 kap liong2 peng5 e5 so2-kut sann-lian5."
        ],
        [
          "Hiap8骨12對；tak8支分做1體，2端，就是後端、前端。後端有kap胸椎骨sann連。前端有1個o，就是kap hiap8-nng2骨sann連。Chiah e5 hiap8-nng2骨頂面7對有kap胸骨sann交接。Tui3頂面到第7對漸漸na2長，tui3 hia到第12對漸漸khah短。",
          "Hiap8-kut 12 tui3; tak8 ki hun choe3 chit8 the2, nng7 toan, chiu7-si7 au7-toan, cheng5-toan. Au7-toan u7 kap heng-chui-kut sann-lian5. Cheng5-toan u7 chit8 e5 o, chiu7-si7 kap hiap8-nng2-kut sann-lian5. Chiah e5 hiap8-nng2-kut teng2-bin7 7 tui3 u7 kap heng-kut sann kau-chiap. Tui3 teng2-bin7 kau3 te7 7 tui3 chiam7-chiam7 na2 tng5, tui3 hia kau3 te7 12 tui3 chiam7-chiam7 khah te2."
        ],
        [
          "上肢骨(Upper extremity)：手kap身軀sann連e5所在叫做肩頭。肩頭，頭前是鎖骨，後壁是肩kah骨。",
          "Siong7-chi-kut (Upper extremity): Chhiu2 kap seng-khu sann-lian5 e5 sou2-chai7 kio3-choe3 keng-thau5. Keng-thau5, thau5-cheng5 si7 so2-kut, au7-piah si7 keng-kah kut."
        ],
        [
          "鎖骨是翻譯羅馬名，有叫an2-ni，是因為chit個骨是lioh8-a2親像早前e5鎖匙。鎖骨有1體2端(a shaft and two extremities)。內端kap胸骨sann連；tui3 hia坦橫透到肩頭。Ti7肩頭e5所在鎖骨e5外端有kap sio-siang7 peng5 e5肩kah骨sann連。鎖骨是長骨，也差不多中chainn2 e5 kau7。",
          "So2-kut si7 hoan-ek8 Lo5-ma2 mia5, u7 kio3 an2-ni, si7 in-ui7 chit e5 kut si7 lioh8-a2 chhin-chhiunn7 cha2-cheng5 e5 so2-si5. So2-kut u7 chit8 the2 nng7 toan (a shaft and two extremities). Lai7-toan kap heng-kut sann-lian5; tui3 hia than2-hoainn5 thau3 kau3 keng-thau5. Ti7 keng-thau5 e5 sou2-chai7 so2-kut e5 goa7-toan u7 kap sio-siang7 peng5 e5 keng-kah-kut sann-lian5. So2-kut si7 tng5 kut, ia7 chha-put-to tiong-chainn2 e5 kau7."
        ],
        [
          "Ti7胸坎e5後面peng5 oa2肩頭是肩kah骨，tak8 peng5有1 te3。Chit個骨是三角e5，koh薄。Ti7 i e5外面peng5 oa2頂面有1個lap-u淺淺，叫做關節o，beh kap上膊頭sann連。",
          "Ti7 heng-kham2 e5 au7-bin7 peng5 oa2 keng-thau5 si7 keng-kah-kut, tak8 peng5 u7 chit8 te3.  Chit e5 kut si7 sann kak-e5, koh poh8.  Ti7 i e5 goa7-bin7 peng5 oa2 teng2-bin7 u7 chit8 e5 lap-u chhian2-chhian2, kio3-choe3 koan-chat-o, beh kap siong7-phok-thau5 sann-lian5."
        ],
        [
          "手e5頂節有1 te3長e5骨名叫上膊骨(humerus)，有1體、2端。頂面e5頭有1個大球e5款，叫做上膊頭(head of humerus)，來穿ti7肩kah骨關節o e5所在。上膊骨e5下端有kap橈骨(radius) kap尺骨(ulna) sann交接做肘關節。",
          "Chhiu2 e5 teng2-chat u7 chit8 te3 tng5 e5 kut mia5 kio3 siong7-phok-kut (humerus), u7 chit8 the2, nng7 toan. Teng2-bin7 e5 thau5 u7 chit8 e5 toa7 kiu5 e5 khoan2, kio3-choe3 siong7-phok-thau5 (head of humerus), lai5 chheng7 ti7 keng-kah-kut koan-chat-o e5 sou2-chai7. Siong7-phok-kut e5 e7-toan u7 kap jiau5-kut (radius) kap chhioh-kut (ulna) sann kau-chiap choe3 tiu2-koan-chat."
        ],
        [
          "手下節有2支骨，叫做cheng5-phok骨(forearm)，分做橈骨(radius) kap尺骨(ulna)。",
          "Chhiu2 e7-chat u7 nng7 ki kut, kio3-choe3 cheng5-phok-kut (forearm), hun choe3 jiau5-kut (radius) kap chhioh-kut (ulna)."
        ],
        [
          "Chit支尺骨是khah大khah長，也ti7手e5內面peng5，有1體、2端。尺骨kap橈骨ti7頂面有sio交接；也ti7下底有sio交接。尺骨頂端e5邊a2有lap-u e5所在hou7橈骨thang tau3。橈骨e5下端e5邊a2有lap-u，hou7尺骨thang tau3。Chi2 2支骨若轉來轉去，尺骨khah tiam7-tiam7，橈骨會轉khah hng7。Chi2 2支骨會sann phoah8，所以手會轉來轉去。",
          "Chit ki chhioh-kut si7 khah toa7 khah tng5, ia7 ti7 chhiu2 e5 lai7-bin7 peng5, u7 chit8 the2 , nng7 toan. Chhioh-kut kap jiau5-kut ti7 teng2-bin7 u7 sio kau-chiap; ia7 ti7 e7-toe2 u7 sio kau-chiap. Chhioh-kut teng2-toan e5 pinn-a2 u7 lap-u e5 sou2-chai7 hou7 jiau5-kut thang tau3. Jiau5-kut e5 e7-toan e5 pinn-a2 u7 lap-u, hou7 chhioh-kut thang tau3. Chi2 nng7 ki kut na7 choan2 lai5 choan2 khi3, chhioh-kut khah tiam7-tiam7, jiau5-kut oe7 choan2 khah hng7. Chi2 nng7 ki kut oe7 sann phoah8, sou2-i2 chhiu2 oe7 choan2 lai5 choan2 khi3."
        ],
        [
          "手腕骨(carpus)有8 te3骨排列做2 choa7，kap cheng5-phok骨e5下端sann穿；下choa7 kap手掌骨sann接。",
          "Chhiu2-oann2-kut (carpus) u7 8 te3 kut pai5-liat8 choe3 nng7 choa7, kap cheng5-phok-kut e5 e7-toan sann chheng7; e7-choa7 kap chhiu2-chiunn2-kut sann-chiap."
        ],
        [
          "手掌骨(metacarpus)有5支。手chainn2骨有14支。Chiah e5骨hou7 chng2頭a2會mi-oa2會ni-liam。手chainn2骨有3節，獨獨大頭母是2節。大頭母關節真活動，第一掌骨kap手腕骨koh-khah活動。",
          "Chhiu2-chiunn2-kut (metacarpus) u7 5 ki. Chhiu2-chainn2-kut u7 14 ki. Chiah e5 kut hou7 chng2-thau5-a2 oe7 mi-oa2 oe7 ni-liam. Chhiu2-chainn2-kut u7 sann chat, tok8-tok8 toa7-thau5-bu2 si7 nng7 chat. Toa7-thau5-bu2 koan-chat chin oah8-tang7, te7 it chiunn2-kut kap chhiu2-oann2-kut koh-khah oah8-tang7."
        ],
        [
          "脊柱骨下底雙peng5有1 te3大te3骨，叫做無名骨(osinnominatum)。Chit個無名骨細漢e5時chun7分做3 te3，大漢e5時chun7 chiann5 1體。Chit個無名骨分做3部，頂面e5叫做腸骨(ilium)。Ti7腹tou2邊e5雙peng5 ti7下腰所在會摸tioh8 teh phok出來e5骨，就是chit個腸骨。Tu2-tu2 ti7頭前siong7頂面hit te3叫做前上kek (anterior superior spine)。",
          "Chek-thiau7-kut e7-toe2 siang peng5 u7 chit8 te3 toa7 te3 kut, kio3-choe3 bo5-mia5-kut (osinnominatum). Chit e5 bo5-mia5-kut soe3-han3 e5 si5-chun7 hun choe3 sann te3, toa7-han3 e5 si5-chun7 chiann5 chit8 the2. Chit e5 bo5-mia5-kut hun choe3 sann pou7, teng2-bin7--e5 kio3-choe3 tng5-kut (ilium).  Ti7 pak-tou2-pinn e5 siang peng5 ti7 e7-io sou2-chai7 oe7 bong tioh8 teh phok--chhut-lai5 e5 kut, chiu7-si7 chit e5 tng5-kut. Tu2-tu2 ti7 thau5-cheng5 siong7 teng2-bin7 hit te3 kio3-choe3 cheng5-siong7-kek (anterior superior spine)."
        ],
        [
          "無名骨e5下底部份，叫做坐骨(ischium)。Chit個骨lan2 teh坐椅e5時，tu2-tu2 khoa3 ti7椅頂。",
          "Bo5-mia5-kut e5 e7-toe2 pou7-hun7, kio3-choe3 cho7-kut (ischium). Chit e5 kut lan2 teh che7 i2 e5 si5, tu2-tu2 khoa3 ti7 i2-teng2."
        ],
        [
          "第三部，是ti7下底頭前面e5，叫做耻骨(pubis)。2個左右耻骨e5頭前有1個耻骨來sann連(symphysis pubis)。",
          "Te7 sann pou7, si7 ti7 e7-toe2 thau5-cheng5-bin7--e5, kio3-choe3 thi2-kut (pubis). Nng7 e5 cho2-iu7 thi2-kut e5 thau5-cheng5 u7 chit8 e5 thi2-kut lai5 sann-lian5 (symphysis pubis)."
        ],
        [
          "2 te3無名骨ti7頭前有sann連ti7腹tou2尾e5所在，親像tu2-a2 teh講。Ti7後面兩peng5 e5中間有薦骨(sacrum) kap無名骨sann連，long2做骨盤。Chit個所在是toe2腸a2、膀胱、大腸e5下底，kap子宮。Chit個骨盤是不止要緊e5所在，因為生產e5時chun7，gin2-a2 tioh8 tui3 hia過。男女e5骨盤有差，排ti7下底：",
          "Nng7 te3 bo5-mia5-kut ti7 thau5-cheng5 u7 sann-lian5 ti7 pak-tou2 be2 e5 sou2-chai7, chhin-chhiunn7 tu2-a2 teh kong2. Ti7 au7-bin7 liong2 peng5 e5 tiong-kan u7 chian3-kut (sacrum) kap bo5-mia5-kut sann-lian5, long2 choe3 kut-poann5. Chit e5 sou2-chai7 si7 toe2 tng5-a2, pong5-kong, toa7-tng5 e5 e7-toe2, kap chu2-kiong. Chit e5 kut-poann5 si7 put-chi2 iau3-kin2 e5 sou2-chai7, in-ui7 seng-san2 e5 si5 chun7, gin2-a2 tioh8 tui3 hia ke3. Lam5-lu2 e5 kut-poann5 u7 chha, pai5 ti7 e7-toe2:"
        ],
        [
          "男e5",
          "Lam5--e5"
        ],
        [
          "1.頂面khah細，也khah oeh8。",
          "1.Teng2-bin7 khah soe3, ia7 khah oeh8."
        ],
        [
          "2.內面khah細也khah深。",
          "2.Lai7-bin7 khah soe3 ia7 khah chhim."
        ],
        [
          "3.下口是oeh8 koh細。",
          "3.E7-khau2 si7 oeh8 koh soe3 ."
        ],
        [
          "4.骨khah粗，因為筋肉khah勇，是tui3 ta-pou人khah常teh做khah重e5工。",
          "4.Kut khah chhou, in-ui7 kun-bah khah iong2, si7 tui3 ta-pou-lang5 khah siong5 teh choe3 khah tang7 e5 kang."
        ],
        [
          "女e5",
          "Lu2--e5"
        ],
        [
          "1.頂面khah大，也khah闊。",
          "1.Teng2-bin7 khah toa7, ia7 khah khoah."
        ],
        [
          "2.內面khah大，也khah淺。",
          "2. Lai7-bin7 khah toa7, ia7 khah chhian2."
        ],
        [
          "3.下口闊koh大。",
          "3. E7-khau2 khoah koh toa7."
        ],
        [
          "4.骨khah幼，因為婦jin5人khah無hiah勇，也khah常teh做khah輕e5工。",
          "4. Kut khah iu3, in-ui7 hu7-jin5-lang5 khah bo5 hiah iong2, ia7 khah siong5 teh choe3 khah khin e5 kang."
        ],
        [
          "Chiah e5骨kap大腿骨sann交接。有1所在深深親像椿臼，叫做臼o；大腿骨頭tau3 ti7臼o e5所在到深深，chiah不論khu5--teh、khia7--teh，a2是行路，不止堅固。",
          "Chiah e5 kut kap toa7-thui2-kut sann kau-chiap. U7 chit8 sou2-chai7 chhim-chhim chhin-chhiunn7 cheng-khu7, kio3-choe3 khu7-o; toa7-thui2-kut-thau5 tau3 ti7 khu7-o e5 sou2-chai7 kau3 chhim-chhim, chiah put-lun7 khu5--teh, khia7--teh, a2 si7 kiann5 lou7, put-chi2 kian-kou3."
        ],
        [
          "大腿骨(femur)算是thong身軀第一大、第一勇e5。大腿骨分1體、2端。頂面有1個親像球e5款，吐出ti7頂面e5內面peng5，叫做大腿骨頭。Chit個骨頭tau3 ti7無名骨e5臼o。大腿骨e5下端內外有2 e5突起，來kap脛骨做關節，chit個叫做內kap外關節kho3 (inner and outer condyles of femur)。Ti7 chi2 2 e5內外關節kho3 e5頭前面，有1個lap-u，叫做膝蓋o；ti7 chia kap膝蓋骨(patella) sann連。",
          "Toa7-thui2-kut (femur) sng3 si7 thong seng-khu te7 it toa7, te7 it iong2--e5. Toa7-thui2-kut hun chit8 the2, nng7 toan. Teng2-bin7 u7 chit8 e5 chhin-chhiunn7 kiu5 e5 khoan2, thou2 chhut ti7 teng2-bin7 e5 lai7-bin7 peng5, kio3-choe3 toa7-thui2-kut-thau5. Chit e5 kut-thau5 tau3 ti7 bo5-mia5-kut e5 khu7-o. Toa7-thui2-kut e5 e7-toan lai7-goa7 u7 nng7 e5 tut8-khi2, lai5 kap keng7-kut choe3 koan-chat, chit e5 kio3-choe3 lai7 kap goa7 koan-chat-kho3 (inner and outer condyles of femur). Ti7 chi2 nng7 e5 lai7-goa7-koan-chat-kho3 e5 thau5-cheng5 bin7, u7 chit8 e5 lap-u, kio3-choe3 chhek-kai3-o; ti7 chia kap chhek-kai3-kut (patella) sann-lian5."
        ],
        [
          "Chit個膝蓋骨是扁扁，親像栗子，也三角形。Chit個骨是ti7四頭股筋e5腱(quadriceps extensor tendon) e5內面，tu2-tu2是照頂面所講e5所在。I e5頭前面粗粗，後面kut8-kut8，有lap-thap e5關節面。",
          "Chit e5 chhek-kai3-kut si7 pinn2-pinn2, chhin-chhiunn7 lat8-chi2, ia7 sann kak heng5. Chit e5 kut si7 ti7 si3-thau5-kou2-kun e5 kian7 (quadriceps extensor tendon) e5 lai7-bin7, tu2-tu2 si7 chiau3 teng2-bin7 sou2 kong2 e5 sou2-chai7. I e5 thau5-cheng5 bin7 chhou-chhou, au7-bin7 kut8-kut8, u7 lap-thap e5 koan-chat bin7."
        ],
        [
          "Ti7大腿e5下底有2支骨叫做下腿骨。Chit個下腿骨有2支長e5骨，ti7外面khah細支叫做腓骨(fibula)，ti7內面khah大叫做脛骨(tibia)。Chiah e5骨分做tak8支1體、2端。Ti7脛骨e5頂端有2個關節o，kap大腿骨內外關節kho3 sann交接，做膝關節(knee-joint)。Ti7脛骨頂端e5外面peng5，有kap腓骨e5頂端sann連。脛骨e5下端有1個thap e5關節面。Ti7下端e5外面peng5邊a2，有kap腓骨sann連。",
          "Ti7 toa7-thui2 e5 e7-toe2 u7 nng7 ki kut kio3-choe3 ha7-thui2-kut. Chit e5 ha7-thui2-kut u7 nng7 ki tng5 e5 kut, ti7 goa7-bin7 khah soe3 ki kio3-choe3 hui5-kut (fibula), ti7 lai7-bin7 khah toa7 kio3-choe3 keng7-kut (tibia). Chiah e5 kut hun choe3 tak8 ki chit8 the2, nng7 toan. Ti7 keng7-kut e5 teng2-toan u7 nng7 e5 koan-chat-o, kap toa7-thui2-kut lai7-goa7-koan-chat-kho3 sann kau-chiap, choe3 chhek-koan-chat (knee-joint). Ti7 keng7-kut teng2-toan e5 goa7-bin7 peng5, u7 kap hui5-kut e5 teng2-toan sann-lian5. Keng7-kut e5 e7-toan u7 chit8 e5 thap e5 koan-chat bin7. Ti7 e7-toan e5 goa7-bin7 peng5 pinn-a2, u7 kap hui5-kut sann-lian5."
        ],
        [
          "腓骨下端外面邊a2 phok出來ti7皮下e5所在，叫做外khoa3 (extrernal malleolus)。",
          "Hui5-kut e7-toan goa7-bin7 pinn-a2 phok chhut lai5 ti7 phe5-e7 e5 sou2-chai7, kio3-choe3 goa7-khoa3 (extrernal malleolus)."
        ],
        [
          "脛骨下端內面邊a2 phok出來ti7皮下e5所在，叫做內khoa3 (intrernal malleolus)。",
          "Keng7-kut e7-toan lai7-bin7 pinn-a2 phok chhut lai5 ti7 phe5-e7 e5 sou2-chai7, kio3-choe3 lai7-khoa3 (intrernal malleolus)."
        ],
        [
          "脛骨kap腓骨下端有1個lap-u，kap kha e5跗骨(tarsus) sann tau3，來做關節。",
          "Keng7-kut kap hui5-kut e7-toan u7 chit8 e5 lap-u, kap kha e5 hu7-kut (tarsus) sann tau3, lai5 choe3 koan-chat."
        ],
        [
          "脛骨kap腓骨e5下底koh有跗骨7 te3，蹠骨(metatarsus) 5 te3，kap趾骨14 te3。Chiah e5骨thang kap手e5手腕骨、手掌骨，kap手chainn2骨sann比。總是手腕骨有8 te3，跗骨有7 te3 na7-tiann；也跗骨m7是排列ti7 2 choa7親像ti7手nih8。Ti7下底前面hiah e5 4 te3，有排列做1 choa7，thang kap手腕第二choa7 sann比。頂面e5有3 te3骨：1 te3叫做跟骨(kha後tinn，os calcis)；koh 1 te3，叫做距骨(astragalus)；chit te3 e5頂面有tau3 ti7脛骨kap腓骨e5 lap-u，做足關節(ankle joint)；iau2有koh 1 te3，叫做船狀骨(scaphoid)。",
          "Keng7-kut kap hui5-kut e5 e7-toe2 koh u7 hu7-kut 7 te3, chek-kut (metatarsus) 5 te3, kap chi2-kut 14 te3. Chiah e5 kut thang kap chhiu2 e5 chhiu2-oann2-kut, chhiu2-chiunn2-kut, kap chhiu2-chainn2-kut sann pi2. Chong2-si7 chhiu2-oann2-kut u7 8 te3, hu7-kut u7 7 te3 na7-tiann; ia7 hu7-kut m7 si7 pai5-liat8 ti7 nng7 choa7 chhin-chhiunn7 ti7 chhiu2--nih8. Ti7 e7-toe2 cheng5-bin7 hiah e5 si3 te3, u7 pai5-liat8 choe3 chit8 choa7, thang kap chhiu2-oann2 te7 ji7 choa7 sann pi2. Teng2-bin7--e5 u7 sann te3 kut: chit8 te3 kio3-choe3 kun-kut (kha-au7-tinn,os calcis); koh chit8 te3, kio3-choe3 ku7-kut (astragalus); chit te3 e5 teng2-bin7 u7 tau3 ti7 keng7-kut kap hui5-kut e5 lap-u, choe3 chiok-koan-chat (ankle joint); iau2 u7 koh chit8 te3, kio3-choe3 chun5-chong7-kut (scaphoid)."
        ],
        [
          "Ti7 chiah e5骨e5前面有4 te3排列做1 choa7，kap蹠骨sann連。",
          "Ti7 chiah e5 kut e5 cheng5-bin7 u7 4 te3 pai5-liat8 choe3 chit8 choa7, kap chek-kut sann-lian5."
        ],
        [
          "蹠骨有5支kap手掌骨sann比；也ti7 i e5前面有趾骨14支，kap手chainn2骨sann比。",
          "Chek-kut u7 5 ki kap chhiu2-chiunn2-kut sann pi2; ia7 ti7 i e5 cheng5-bin7 u7 chi2-kut 14 ki, kap chhiu2-chainn2-kut sann pi2."
        ],
        [
          "Chiah e5細te3 e5骨合chiann5-e5，款式真奇頂面phong3起來，下底lap落去。Kha骨e5形狀是an2-ni，hou7人動作真合宜。Kha是親像un2-ku橋e5款式，後面是跟骨踏ti7地nih8，前面是趾骨也踏ti7地nih8。看hit個21圖就知。若kha失落i e5形狀hit個病名叫做扁平kha (flat foot)。",
          "Chiah e5 soe3 te3 e5 kut hap8-chiann5-e5, khoan2-sit chin ki5 teng2-bin7 phong3--khi2-lai5, e7-toe2 lap--loh8-khi3. Kha-kut e5 heng5-chong7 si7 an2-ni, hou7 lang5 tong7-chok chin hap8-gi5. Kha si7 chhin-chhiunn7 un2-ku-kio5 e5 khoan2-sit, au7-bin7 si7 kun-kut tah8 ti7 toe7--nih8, cheng5-bin7 si7 chi2-kut ia7 tah8 ti7 toe7--nih8. Khoann3 hit e5 21 tou5 chiu7 chai. Na7 kha sit-loh8 i e5 heng5-chong7 hit e5 pinn7 mia5 kio3-choe3 pinn2-pinn5-kha (flat foot)."
        ],
        [
          "Chiah e5 26 te3骨sann食穿合做1支kha，意思是ai3 hou7人會好行踏、輕phio3。設使kha kan-ta有1 te3骨na7-tiann7，的確是khah oh得行。Kha若縛an5 iah8是an2-ni；所以看見縛kha e5婦jin5人teh行路，是na2親像teh踏khiau 1般樣。",
          "Chiah e5 26 te3 kut sann chiah8-chheng7 hap8 choe3 chit8 ki kha, i3-su3 si7 ai3 hou7 lang5 oe7 ho2 kiann5-tah8, khin-phio3. Siat-su2 kha kan-ta u7 chit8 te3 kut na7-tiann7, tek-khak si7 khah oh-tit kiann5. Kha na7 pak8 an5 iah8 si7  an2-ni; sou2-i2 khoann3-kinn3 pak8-kha e5 hu7-jin5-lang5 teh kiann5-lou7, si7 na2 chhin-chhiunn7 teh tah8 khiau chit8-poann-iunn7."
        ],
        [
          "會hou7關節活動e5氣力，是在ti7筋肉，就是身軀紅色e5 chiann肉，是筋纖維(muscle fibres)來合chiann5-e5。真choe7 e5筋纖維有來集liap8做kui條筋。",
          "Oe7 hou7 koan-chat oah8-tang7 e5 khui3-lat8, si7 chai7 ti7 kun-bah, chiu7-si7 seng-khu ang5-sek e5 chiann-bah, si7 kun-chhiam-i5 (muscle fibres) lai5 hap8-chiann5-e5.  Chin choe7 e5 kun-chhiam-i5 u7 lai5 chip8-liap8 choe3 kui tiau5 kun."
        ],
        [
          "筋有2款，隨意筋(voluntary muscle)、不隨意筋(involuntary muscle)。",
          "Kun u7 nng7 khoan2, sui5-i3-kun (voluntary muscle), put-sui5-i3-kun (involuntary muscle)."
        ],
        [
          "1 ho7是出在人chhun kiu-e5，親像kha手、嘴目e5筋，是出在人所ai3--e5，名叫隨意筋。Koh 1 ho7是自然chhun kiu-e5，親像心不時teh phok，人boe7主意得hou7 i khah緊、khah慢；名叫不隨意筋。",
          "Chit8 ho7 si7 chhut-chai7 lang5 chhun kiu-e5, chhin-chhiunn7 kha chhiu2, chhui3 bak8 e5 kun, si7 chhut-chai7 lang5 sou2 ai3--e5, mia5 kio3 sui5-i3-kun. Koh chit8 ho7 si7 chu7-jian5 chhun kiu-e5, chhin-chhiunn7 sim put-si5 teh phok, lang5 boe7 chu2-i3 tit hou7 i khah kin2, khah ban7; mia5 kio3 put-sui5-i3-kun."
        ],
        [
          "筋有e5是1半自然、1半出在人e5；親像肺常常teh動作、常常呼吸；che是自然；若是人beh停，就會禁氣tiap8-a2久，che是出在人所ai3。",
          "Kun u7-e5 si7 chit8 poann3 chu7-jian5, chit8 poann3 chhut-chai7 lang5 e5; chhin-chhiunn7 hi3 siong5-siong5 teh tong7-chok, siong5-siong5 hou-khip; che si7 chu7-jian5; na7 si7 lang5 beh theng5, chiu7 oe7 kim3 khui3 tiap8-a2-ku2, che si7 chhut-chai7 lang5 sou2 ai3."
        ],
        [
          "筋會chhun、會kiu，chiah hou7身軀會tin2動。手一下chhun就摸i e5頂節是nng2-nng2，一下ut-khiau就teng7-teng7。",
          "Kun oe7 chhun, oe7 kiu, chiah hou7 seng-khu oe7 tin2-tang7.  Chhiu2 chit8-e7 chhun chiu7 bong i e5 teng2-chat si7 nng2-nng2, chit8-e7 ut-khiau chiu7 teng7-teng7."
        ],
        [
          "筋肉有頭尾，1 peng5連ti7 chit te3骨，1 peng5連ti7別te3骨。若beh hou7身軀會tin2動，tioh8有1頭tiann7-tioh8，也1頭會tin2動。Hit個khah tiann7-tioh8 e5位，叫做筋肉e5起始(origin)；hit peng5 teh tin2動e5位，叫做停止(insertion)。Hit中央e5肉，叫做筋腹tou2 (belly of muscle)。親像ti7手e5頂節、上膊骨e5所在，有1條叫做2頭phok筋(biceps)。I e5起始是連ti7肩kah骨，i e5停止連ti7橈骨e5頂端。Chit條若kiu起來，ti7手e5頂節會摸tioh8 teng7 koh kau7，也手會kiah8 koainn5。",
          "Kun-bah u7 thau5-be2, chit8 peng5 lian5 ti7 chit te3 kut, chit8 peng5 lian5 ti7 pat8 te3 kut. Na7 beh hou7 seng-khu oe7 tin2-tang7, tioh8 u7 chit8 thau5 tiann7-tioh8, ia7 chit8 thau5 oe7 tin2-tang7. Hit e5 khah tiann7-tioh8 e5 ui7, kio3-choe3 kun-bah e5 khi2-si2 (origin); hit peng5 teh tin2-tang7 e5 ui7, kio3-choe3 theng5-chi2 (insertion).  Hit tiong-ng e5 bah, kio3-choe3 kun pak-tou2 (belly of muscle). Chhin-chhiunn7 ti7 chhiu2 e5 teng2-chat, siong7-phok-kut e5 sou2-chai7, u7 chit8 tiau5 kio3-choe3 nng7-thau5-phok-kun (biceps).  I e5 khi2-si2 si7 lian5 ti7 keng-kah-kut, i e5 theng5-chi2 lian5 ti7 jiau5-kut e5 teng2-toan. Chit tiau5 na7 kiu--khi2-lai5, ti7 chhiu2 e5 teng2-chat oe7 bong tioh8 teng7 koh kau7, ia7 chhiu2 oe7 kiah8 koainn5."
        ],
        [
          "筋肉kap骨sann連e5位，有筋e5腱(tendon) ti7--teh。Chiah e5腱是真choe7頭腱纖維(tendon fibres)牽來做1條，來chiann5--e5；有長e5；有扁e5。腱e5 lou7用是來聯絡筋肉kap用力e5所在。I所佔e5地位真少，親像手chng2頭a2，意思是hou7筋肉e5力到ti7骨。",
          "Kun-bah kap kut sann-lian5 e5 ui7, u7 kun e5 kian7 (tendon) ti7--teh. Chiah e5 kian7 si7 chin choe7 thau5 kian7-chhiam-i5 (tendon fibres) khan lai5 choe3 chit8 tiau5, lai5 chiann5--e5; u7 tng5--e5; u7 pinn2--e5. Kian7 e5 lou7-eng7 si7 lai5 lian5-lok8 kun-bah kap eng7 lat8 e5 sou2-chai7. I sou2 chiam3 e5 te7-ui7 chin chio2, chhin-chhiunn7 chhiu2 chng2-thau5-a2, i3-su3 si7 hou7 kun-bah e5 lat8 kau3 ti7 kut."
        ],
        [
          "筋肉會kiu，是hou7長e5筋肉pinn3 khah短、khah kau7 koh teng7。筋肉會kau7，是因為長e5筋kiu to3-tng2來。筋肉chhun kiu e5力是神經teh管轄，chit個 是tui3傳導器到筋肉內。親像病人e5面若歪1 peng5，i e5緣故就是chit peng5 e5顏面神經麻痺，所以面筋肉無力，hit peng5筋e5力，是平常大，所以khah贏i。",
          "Kun-bah oe7 kiu, si7 hou7 tng5 e5 kun-bah pinn3 khah te2, khah kau7 koh teng7. Kun-bah oe7 kau7, si7 in-ui7 tng5 e5 kun kiu to3-tng2--lai5. Kun-bah chhun kiu e5 lat8 si7 sin5-keng teh koan2-hat, chit e5  si7 tui3 thoan5-to7-khi3 kau3 kun-bah-lai7. Chhin-chhiunn7 pinn7-lang5 e5 bin7 na7 oai chit8 peng5, i e5 ian5-kou3 chiu7-si7 chit peng5 e5 gan5-bin7-sin5-keng ba5-pi3, sou2-i2 bin7 kun-bah bo5 lat8, hit peng5 kun e5 lat8, si7 peng5-siong5 toa7, sou2-i2 khah-iann5 i."
        ],
        [
          "筋若常常用，會幫贊i khah chat8、khah勇；無用，就pinn3做nng2 koh細，khah boe7 teng7-tauh。Phah鐵師傅e5手tou2 teng7-teng7，是因為i常常用手kiah8鐵鎚phah鐵。轎伕e5 kha後tou2 iah8是an2-ni，因為常常行路，kha e5筋na2用na2 chat8。起頭beh phah鐵，a2是行hng7路快快ia3，tioh8常常hioh sian7，慣勢就long2無，是因為筋na2用na2有力。",
          "Kun na7 siong5-siong5 eng7, oe7 pang-chan7 i khah chat8, khah iong2; bo5 eng7, chiu7 pinn3-choe3 nng2 koh soe3, khah boe7 teng7-tauh. Phah-thih sai-hu7 e5 chhiu2-tou2 teng7-teng7, si7 in-ui7 i siong5-siong5 eng7 chhiu2 kiah8 thih-thui5 phah-thih. Kio7-hu e5 kha-au7-tou2 iah8 si7 an2-ni, in-ui7 siong5-siong5 kiann5 lou7, kha e5 kun na2 eng7 na2 chat8. Khi2-thau5 beh phah-thih, a2 si7 kiann5 hng7 lou7 khoai3-khoai3 ia3, tioh8 siong5-siong5 hioh sian7, koainn3-si3 chiu7 long2 bo5, si7 in-ui7 kun na2 eng7 na2 u7 lat8."
        ],
        [
          "人ai3照顧i e5身軀khah勇m7-thang tiann7-tiann7坐。Tak8日tioh8用筋hou7 i tin2動；不論舞弄、行路、走，a2是phah球，che long2是不止利益身軀，hou7 i khah勇。總是tak8項tioh8 chun2-chat，m7-thang siunn過頭，若無chun2-chat，驚了反tng2會陷害身軀。",
          "Lang5 ai3 chiau3-kou3 i e5 seng-khu khah iong2 m7-thang tiann7-tiann7 che7. Tak8 jit8 tioh8 eng7 kun hou7 i tin2-tang7; put-lun7 bu2-lang7, kiann5 lou7, chau2, a2 si7 phah-kiu5, che long2 si7 put-chi2 li7-ek seng-khu, hou7 i khah iong2.  Chong2-si7 tak8 hang7 tioh8 chun2-chat, m7-thang siunn ke3-thau5, na7 bo5 chun2-chat, kiann-liau2 hoan2-tng2 oe7 ham7-hai7 seng-khu."
        ],
        [
          "人不論所做long2 tioh8用chiah e5筋；親像講話，tioh8用嘴唇、舌、na5喉，chiah e5筋；a2是寫字，tioh8用手e5筋。起頭beh做sim2-mih8，永是khah慢khah oh，若是練到熟就不止快。Gin2-a2 beh寫字，起頭un5-un5-a2來劃，un5-un5-a2練，到後來大漢，就寫不止熟。",
          "Lang5 put-lun7 sou2 choe3 long2 tioh8 eng7 chiah e5 kun; chhin-chhiunn7 kong2 oe7, tioh8 eng7 chhui3-tun5, chih8, na5-au5, chiah e5 kun; a2 si7 sia2 ji7, tioh8 eng7 chhiu2 e5 kun. Khi2-thau5 beh choe3 sim2-mih8, eng2 si7 khah ban7 khah oh, na7 si7 lian7 kau3 sek8 chiu7 put-chi2 khoai3. Gin2-a2 beh sia2 ji7, khi2-thau5 un5-un5-a2 lai5 uih8, un5-un5-a2 lian7, kau3 au7-lai5 toa7-han3, chiu7 sia2 put-chi2 sek8."
        ],
        [
          "關節是骨骼e5骨sann連e5所在。做chiann5骨關節e5組織就是：",
          "Koan-chat si7 kut-keh e5 kut sann-lian5 e5 sou2-chai7. Choe3 chiann5 kut koan-chat e5 chou-chit chiu7-si7:"
        ],
        [
          "骨。",
          "Kut."
        ],
        [
          "Nng2骨(Cartilage)。",
          "Nng2-kut (Cartilage)."
        ],
        [
          "韌帶(Ligaments)。",
          "Jim7-tai3 (Ligaments)."
        ],
        [
          "Kut8液膜(Synovial membrane)。",
          "Kut8-ek8-mouh8 (Synovial membrane)."
        ],
        [
          "骨是關節e5基礎。每支骨e5頭beh tau3 ti7關節e5所在long2有薄薄平平e5 nng2骨來包ti7 2 peng5，配去真tu2好。Chi2 2 peng5 e5頭，有1個組織親像球，a2是囊e5款，來包teh，hou7 i boe7離hit個關節內。Chit個叫做囊狀韌帶(capsular ligament)。Ti7 chit個囊狀韌帶e5內面有kut8-kut8 e5膜親像粘膜teh 發出kut8 e5分泌mih8來潤澤關節，hou7 i e5關節快快運動；chit個叫做kut8液膜(synovial membrane)，也所分泌e5 mih8叫做kut8液(synovia)。Chit個kut8液e5款式是sio2-khoa2黏黏na2親像雞卵清e5款. Ti7囊狀韌帶e5外面peng5有khah勇e5韌帶保護關節；koh ti7外面有筋肉kap筋e5腱包teh。親像an2-ni，就關節兩peng5 e5聯絡會妥當。",
          "Kut si7 koan-chat e5 ki-chhou2. Mui2 ki kut e5 thau5 beh tau3 ti7 koan-chat e5 sou2-chai7 long2 u7 poh8-poh8 pinn5-pinn5 e5 nng2-kut lai5 pau ti7 nng7 peng5, phoe3 khi3 chin tu2-ho2. Chi2 nng7 peng5 e5 thau5, u7 chit8 e5 chou-chit  chhin-chhiunn7 kiu5, a2 si7 long5 e5 khoan2, lai5 pau teh, hou7 i boe7 li7 hit e5 koan-chat-lai7. Chit e5 kio3-choe3 long5-chong7-jim7-tai3 (capsular ligament). Ti7 chit e5 long5-chong7-jim7-tai3 e5 lai7-bin7 u7 kut8-kut8 e5 mouh8 chhin-chhiunn7 liam5-mouh8 teh hoat chhut kut8 e5 hun-pi3-mih8 lai5 lun7-tek8 koan-chat, hou7 i e5 koan-chat khoai3-khoai3 un7-tong7; chit e5 kio3-choe3 kut8-ek8-mouh8 (synovial membrane), ia7 sou2 hun-pi3 e5 mih8 kio3-choe3 kut8-ek8 (synovia). Chit e5 kut8-ek8 e5 khoan2-sit si7 sio2-khoa2 liam5-liam5 na2 chhin-chhiunn7 koe-nng7-chheng e5 khoan2. Ti7 long5-chong7-jim7-tai3 e5 goa7-bin7 peng5 u7 khah iong2 e5 jim7-tai3 po2-hou7 koan-chat; koh ti7 goa7-bin7 u7 kun-bah kap kun e5 kian7 pau teh. Chhin-chhiunn7 an2-ni, chiu7 koan-chat liong2 peng5 e5 lian5-lok8 oe7 tho3-tong3."
        ],
        [
          "關節有分做2款：",
          "Koan-chat u7 hun choe3 nng7 khoan2:"
        ],
        [
          "1.不動關節。",
          "1. Put-tong7-koan-chat."
        ],
        [
          "2.可動關節。",
          "2. Kho2-tong7-koan-chat."
        ],
        [
          "Ⅰ.頭koa3骨sio連e5所在，親像鋸a2齒來sann穿；chit個叫做縫合(suture)。中央有tam7-poh8結連e5質，真薄。Chit款e5關節boe7 tin2動。",
          "Ⅰ. Thau5-koa3-kut sio-lian5 e5 sou2-chai7, chhin-chhiunn7 ku3-a2-khi2 lai5 sann-chheng7; chit e5 kio3-choe3 hong5-hap8 (suture). Tiong-ng u7 tam7-poh8 kiat-lian5 e5 chit, chin poh8. Chit khoan2 e5 koan-chat boe7 tin2-tang7."
        ],
        [
          "Ⅱ.可動關節e5名是照i運動e5款，有分做4段：",
          "Ⅱ. Kho2-tong7-koan-chat e5 mia5 si7 chiau3 i un7-tong7 e5 khoan2, u7 hun choe3 si3 toann7:"
        ]
      ],
      "篇名": "內外科看護學"
    }
  ]
}
