{
  "作者": "林紹賢",
  "出版年": "0",
  "出版者": "正中書局印行",
  "文類": "其他教材",
  "書名": "實用台語會話",
  "書寫系統": "漢字",
  "資料": [
    {
      "段": [
        [
          "賢早！",
          "Gau5-tsa2!"
        ],
        [
          "亦有，汝尚較賢早。",
          "Ia7 u7, li2 iau2 khah4 gau5-tsa2."
        ],
        [
          "食早起未？",
          "Tsiah8 tsa2-khi2--be7?"
        ],
        [
          "食咯，汝食未？",
          "Tsiah8--loo1, li2 tsiah8--be7?"
        ],
        [
          "我亦食咯，汝要去何位？",
          "Gua2 ia7 tsiah8--loo1, li2 beh4 khi3 to2-ui7?"
        ],
        [
          "我想要去溪墘行行的。",
          "Gua2 siunn7 beh4 khi3 khue1-kinn5 kiann5-kiann5--e5."
        ],
        [
          "溪墘空氣較好乎？",
          "Khue1-kinn5 khong1-khi3 khah4 ho2 honn1?"
        ],
        [
          "是啦。",
          "Si7--la1."
        ]
      ],
      "篇名": "第一課 早晨會面"
    },
    {
      "段": [
        [
          "林先生，食飽未？",
          "Lim5--sian1-sinn1, tsiah8-pa2--be7?"
        ],
        [
          "食飽咯。汝此暗尚未睏？",
          "Tsiah8-pa2--loo1. li2 tsiah4 am3 iau2-be7 khun3?"
        ],
        [
          "天氣真熱，睏沒去。",
          "Thinn1-khi3 tsin1 joah8, khun3 bue7 khi3."
        ],
        [
          "是啊！這兩三日做一下熱起來。",
          "Si7--a1! Tsit4 nng7 sann1 jit8 tso3 tsit8-e7 juah8--khi2-lai5."
        ],
        [
          "下昏暗月不只光乎？",
          "E7-hng1 am3 geh8 put4-tsi2 kng1-honn1?"
        ],
        [
          "是都着，不過攏無風",
          "Si7 to7 tioh8, m7-ku2 long2 bo5 hong1"
        ],
        [
          "來坐啦！",
          "Lai5 tse7--la1!"
        ],
        [
          "多謝後次即來齪嘈。失禮失禮。",
          "To1-sia7 au7-mai2 tsiah4 lai5 tsak8-tso7. sit4-le2 sit4-le2."
        ],
        [
          "失禮，失禮。",
          "Sit4-le2, sit4-le2."
        ]
      ],
      "篇名": "第二課 晚上會面"
    },
    {
      "段": [
        [
          "王先生，久見久見。",
          "Ong5--sian1-sinn1, kiu2-kian3 kiu2-kian3."
        ],
        [
          "久見，久見。汝要何位？",
          "Kiu2-kian3, kiu2-kian3. li2 beh4 to2-ui7?"
        ],
        [
          "要來去補些貨。近來無閑無？",
          "Beh4 lai5-khi3 poo2 kua2 he3. kin7-lai5 bo5-ing5--bo5?"
        ],
        [
          "總是如此。生理敢真好乎？",
          "Tsong2-si7 an3-ni1. sing1-li2 kann2 tsin1 ho2 honn1?"
        ],
        [
          "花花仔，現在生理亦真歹做。",
          "Hue1-hue1-a2, hian7-tsai7 sing1-li2 ia7 tsin1 phainn2 tso3."
        ],
        [
          "敢有影？",
          "Kann2 u7-iann2?"
        ],
        [
          "有影咱本錢短，生理更競爭，實在艱苦經營。",
          "U7-iann2 lan2 pun2-tsinn5 te2, sing1-li2 koh4 king7-tsing1, sit8-tsai7 kan1-khoo2 king1-ing5."
        ],
        [
          "不過聽人得講，這幾年做生理的攏趁大錢。",
          "M7-ku2 thiann1--lang5 tih4 kong2, tsit4 kui2 ni5 tso3 sing-li2 e5 long2 than3-tua7-tsinn5."
        ],
        [
          "是呀，不過這氣生理實在歹做。閑即來店的奉茶。",
          "Si7--a1, m7-ku2 tsit4 khui3 sing1-li2 sit8-tsai7 phainn2 tso3. ing5 tsiah4 lai5 tiam3--e5 hong7-te5."
        ],
        [
          "多謝，再來齪嘈，失禮失禮。",
          "To1-sia7, tsiah4 lai5 tsak4-tso7, sit4-le2 sit4-le2."
        ],
        [
          "失禮失禮！",
          "Sit4-le2 sit4-le2!"
        ]
      ],
      "篇名": "第三課 路上見面"
    },
    {
      "段": [
        [
          "這甚麼兄，借問咧，要去省政府着對何位去？",
          "Tsit4 sim2-mih4 hiann1, tsioh4-mng7--leh4, beh4 khi3 sing2-tsing3-hu2 tioh8 tui3 to2-ui7 khi3?"
        ],
        [
          "對這條三線路直直去，到銅人彼，更行幾步就是。",
          "Tui3 tsit4 tiau5 sam1-suann3-loo7 tit8-tit8 khi3, kau3 tang5-lang5 hia1, koh4 kiann5 kui2 poo7 tsiu7-si7."
        ],
        [
          "也去大稻埕不知着對何位？",
          "Iah4 khi3 tua7-tiu7-tiann5 m7 tsai1 tioh8 tui3 to2-ui7?"
        ],
        [
          "對此行幾步，更斡正手就到。",
          "Tui3 tsia1 kiann5 kui2 poo7, koh4 uat4 tsiann3-tshiu2 tsiu7 kau3."
        ],
        [
          "也去大龍峒咧？",
          "Iah4 khi3 tua7-liong5-pong7--leh4?"
        ],
        [
          "彼真遠，着坐巴士去較好。",
          "Hia1 tsin1 hng7, tioh8 tse7 ba2-su3 khu3 khah4 ho2."
        ],
        [
          "真不住，更借問咧，總統府在何位？",
          "Tsin1 put4-tsu7, koh4 tsioh-mng7--leh4, tsong2-thong2-hu2 ti7 to2-ui7?"
        ],
        [
          "對這條重慶南路一直去，連鞭就到。",
          "Tui3 tsit4 tiau5 tiong7-khing3-lam5-loo7 it4-tit8 khi3, liam5-pinn1 tsiu7 kau3."
        ],
        [
          "嚄，勞力！",
          "Honn3, loo2-lat8!"
        ]
      ],
      "篇名": "第四課 問路"
    },
    {
      "段": [
        [
          "有雞蛋無？",
          "U7 kue1-nng--bo5?"
        ],
        [
          "有哦，要值若多？",
          "U7--oo3, beh4 tih8 lua7 tsue7?"
        ],
        [
          "一粒若多錢？",
          "Tsit8 liap8 lua7 tsue7 tsinn5?"
        ],
        [
          "五角半着好。",
          "Goo7 kak4-puann3 tioh8 ho2."
        ],
        [
          "買十二粒。",
          "Bue2 tsap8-ji7 liap8."
        ],
        [
          "好，一，兩，三，四，五，六，七，八，九，十，十一，十二，適好十二粒。",
          "Ho2, tsit8, nng7, sann, si3, goo7, lak8, tshit4, pueh4, kau2, tsap8, tsap8-it, tsap8-ji7, tu2-ho2 tsap8-ji7 liap8."
        ],
        [
          "幾錢？",
          "Kui2 inn5?"
        ],
        [
          "六元六。",
          "Lak8 khoo1-lak8."
        ],
        [
          "這十元共汝找。",
          "Tsit4 tsap8 khoo1 ka7 li2 tsau7."
        ],
        [
          "找汝三元四，多謝。",
          "Tsau7 li2 sann1 khoo1-si3, to1-sia7."
        ]
      ],
      "篇名": "第五課 買物"
    },
    {
      "段": [
        [
          "今仔日的魚有鮮無？",
          "Kin1-a2-jit8 e5 hi5 u7 tshinn1--bo5?"
        ],
        [
          "有嗬，足鮮嗬，要值甚款的？",
          "U7--o1, tsiok4 tshinn1--o1, beh4 tih8 siann2-khuan2--e5?"
        ],
        [
          "赤鬃一兩若多？",
          "Tshiah4-tsang1 tsit8 niu2 lua7 tsue7?"
        ],
        [
          "四角着好。",
          "Si3 kak4 tioh8 ho2."
        ],
        [
          "彼尾稱給我。",
          "Hit4 be2 tshin3 hoo7 gua2."
        ],
        [
          "嚄，來，還有鮫魶，馬鮫，蠔仔，蝦仔，攏真鮮。",
          "Ho3, lai5, iau2 u7 ka1-lah8, be2-ka1, o5-a2, he5-a2, long2 tsin1 tshinn1."
        ],
        [
          "不免，菜頭一斤若多？",
          "M7 bian2, tshai3-thau5 tsit8 kun1 lua7 tsue7?"
        ],
        [
          "八角着好，稱幾斤？",
          "Pueh4 kak4 tioh8 ho2, tshin3 kui2 kun1?"
        ],
        [
          "較幼的稱兩三斤。",
          "Khah4 iu3--e5 tshin3 nng7 sann1 kun1."
        ],
        [
          "豬肉有要無？",
          "Ti1-bah4 u7 beh4--bo5?"
        ],
        [
          "攏無赤的無欲值。",
          "Long2 bo5 tshiah4--e5 bo5 ai3 tih8."
        ]
      ],
      "篇名": "第六課 買物(二)"
    },
    {
      "段": [
        [
          "頭家，有襪仔無？",
          "Thau5-ke1, u7 beh8-a2--bo5?"
        ],
        [
          "有，要甚款的？",
          "U7, beh4 siann2-khuan2--e5?"
        ],
        [
          "有彼號較厚的無？",
          "U7 hit4-ho7 khah4 kau7--e5 bo5?"
        ],
        [
          "這號是純毛的，正美國製的。",
          "Tsit4-ho7 si7 sun5 mng5--e5, tsiann3 bi2-kok4 tse3--e5."
        ],
        [
          "都亦不免毛的。",
          "To1 ia7 m7 bian2 mng5--e5."
        ],
        [
          "亦無這號好不？",
          "Iah4-bo5 tsit5-ho7 ho2--m7?"
        ],
        [
          "這打算敢不只勇，有烏色的無？",
          "Tse1 phah4-sng3 kann1 put4-tsi2 iong2, u7 oo1-sik4--e5 bo5?"
        ],
        [
          "有，有，要值幾文的？",
          "U7, u7, beh4 tuh8 kui2 bun5--e5?"
        ],
        [
          "九文半的。",
          "Kau2 bun5 puann3 e5."
        ],
        [
          "這雙好不？",
          "Tsit4 siang1 ho2--m7?"
        ],
        [
          "好，拜託共我包起來。若多錢啊？",
          "Ho2, pai3-thok4 ka7 gua2 pau1--khi2-lai5. lua7 tsue7 tsinn5--a2?"
        ],
        [
          "四元二而已。多謝，多謝！",
          "Si3 khou1 ji7 na7-nia7. to1-sia7, to1-sia7!"
        ]
      ],
      "篇名": "第七課 買物(三)"
    },
    {
      "段": [
        [
          "三輦車！",
          "Sann1-lian2-tshia1!"
        ],
        [
          "要去何位？",
          "Beh4 khi3 to2-ui7?"
        ],
        [
          "中山堂幾錢？",
          "Tiong1-san1-tng5 kui2 inn5?"
        ],
        [
          "一個還是兩個？",
          "Tsit8 e5 a2 si7 nng7 e5?"
        ],
        [
          "兩個。",
          "Nng7 e5."
        ],
        [
          "有往回無？",
          "U7 ong2-hue5--bo5?"
        ],
        [
          "免。",
          "Bian2."
        ],
        [
          "四元啦。",
          "Si3 khoo1--lah4."
        ],
        [
          "彼呢貴，三元要去不？",
          "Hiah4-ni1 kui3, sann1 khoo1 beh4 khi3--m7?"
        ],
        [
          "無算汝較貴啦。",
          "Bo5 sng3 li2 khah4 kui3--lah4."
        ],
        [
          "我欲趕時間，踏較緊一絲仔嗄。",
          "Gua2 beh4 kuann2 si5-kan1, tah8 khah4 kin2 tsit8-si1-a2 he1."
        ],
        [
          "會使。",
          "E7-sai2."
        ]
      ],
      "篇名": "第八課 坐車(一)"
    },
    {
      "段": [
        [
          "借問咧，這滿有落南的車次無？",
          "Tsioh4-mng7--leh4, tsit4-mua2 u7 loh8-lam5 e5 tshia1-tsua7--bo5?"
        ],
        [
          "十點五十有一幫，是急行的。",
          "Tsap8 tiam2 goo7-tsap8 u7 tsit8 pang1, si7 kip4-hing5--e5."
        ],
        [
          "囝仔着車單亦免？",
          "Gin2-a2 tioh8 tshia1-tuann1 a2 bian2?"
        ],
        [
          "六歲以上着，六歲以下免。",
          "Lak8 he3 i2-siong7 tioh8, lak8 he3 i2-ha7 bian2."
        ],
        [
          "行李會使提上車沒？",
          "Hing5-li2 e7-sai2 theh8 tsiunn7-tshia1--bue7?"
        ],
        [
          "細件的會使得，大件的着寄車。",
          "Se3 kiann7--e5 e7-sai2-tit4, tua7 kiann7--e5 tioh8 kia3 tshia1."
        ],
        [
          "紅帽仔，這兩件，拜託汝共我提去磅。",
          "Ang5-bo7-a2, tsit4 nng7 kiann7, pai3-thok4 li2 ka7 gua2 theh8 khi3 pong7."
        ],
        [
          "共您折一張到臺中的。",
          "Ka7 lin2 thiah4 tsit8 tiunn1 kau3 tai5-tiong1 e5."
        ],
        [
          "幾等的？",
          "Kui2 ting2--e5?"
        ],
        [
          "三等的。",
          "Sann1 ting2--e5."
        ],
        [
          "拜託，拜託，借過一下。攏無位可坐，嶄然艱苦。",
          "Pai3-thok4, pai3-thok4, tsioh4-ke3 tsit8-e7. long2 bo5 ui7 thang1 tse7, tsam2-jian5 kan1-khoo2."
        ]
      ],
      "篇名": "第九課 坐車(二)"
    },
    {
      "段": [
        [
          "有房間無？",
          "U7 pang5-king1--bo5?"
        ],
        [
          "有，有，要眠床的抑是塌塌米的？",
          "U7, u7, beh4 bin5-tshng5--e5 a2 si7 thah4-thah4-mi2--e5?"
        ],
        [
          "有眠床的較好，欲較秋清的。",
          "U7 bin5-tshng5--e5 khah4 ho2, ai3 khah4 tshiu1-tshin3--e5."
        ],
        [
          "好，好，汝跟我來。",
          "Ho2, ho2, li2 te3 gua2 lai5."
        ],
        [
          "這間有較暗，空氣無可好，尚有別間房無？",
          "Tsit4 king1 u7 khah4 am3, khong1-khi3 bo5-thang1 ho2, ia2 u7 pat8 king1 pang5--bo5?"
        ],
        [
          "有啦，這間好不？",
          "U7--la1, tsit4 king1 ho2--m7?"
        ],
        [
          "這間好。",
          "Tsit4 king1 ho2."
        ],
        [
          "先生您食暗未？",
          "Sian1-sinn1 lin2 tsiah8-am3--be7?"
        ],
        [
          "食咯。",
          "Tsiah8--lo1."
        ],
        [
          "拜託您提身份證給我來去登記。",
          "Pai3-thok4 lin2 theh8 sin1-hun7-tsing3 hoo7 gua2 lai5-khi3 ting1-ki3."
        ],
        [
          "別款證明會用的沒？",
          "Pat8-khuan2 tsing3-bing5 e7-ing7-e7--bue7?"
        ],
        [
          "派出所交代的，若無身份證檢採較費氣。",
          "Phai3-tshut4-soo2 kau1-tai7--e5, na7-bo5 sin1-hun7-tsing3 kiam2-tshai2 khah4 hui3-khi3."
        ]
      ],
      "篇名": "第十課 旅館"
    },
    {
      "段": [
        [
          "周先生，今仔日歇睏是不？",
          "Tsiu1--sian1-sinn1, kin1-a2-jit8 hioh4-khun3 si7--m7?"
        ],
        [
          "是啦，即想要來去何位躑躅。",
          "Si7--la1, tsiah4 siunn7 beh4 lai5-khi3 to2-ui7 thit4-tho5."
        ],
        [
          "聽講北投光景真好，咱湊陣來去好不？",
          "Thiann1-kong2 pak4-tau5 kong1-king2 tsin1 ho2, lan2 tau3-tin7 lai5-khi3 ho2--m7?"
        ],
        [
          "蓋好，蓋好！",
          "Kai3 ho2, kai3 ho2!"
        ],
        [
          "北投何一位的磺水較好乎？",
          "Pak4-tau5 to2 tsit8 ui7 e5 hong5-tsui2 khah4 ho2 honn1?"
        ],
        [
          "汝欲洗身軀是不？",
          "Li2 beh2 sue2-sin1-khu1 si7--m7?"
        ],
        [
          "是啊。",
          "Si7 a1."
        ],
        [
          "來去彼即來問人咕。",
          "Lai5-khi3 hiatsiah4lai5 mng7 lang5ko1."
        ],
        [
          "着着。",
          "Tioh8tioh8."
        ]
      ],
      "篇名": "第十一課 遊玩"
    },
    {
      "段": [
        [
          "臺灣菓子成多乎！",
          "Tai5-uan5 ke2-tsi2 tsiann5 tsue7 honn1!"
        ],
        [
          "有影，不管時嗎有，俗更好食。",
          "U7-iann2, put4-kuan2-si5 ma7 u7, siok8 koh4 ho2-tsiah8."
        ],
        [
          "這滿出甚菓子？",
          "Tsit4-mua2 tshut4 siann2 ke2-tsi2?"
        ],
        [
          "芎蕉旺梨西瓜，逐項嗎有。",
          "King1-tsio1 ong5-lai5 si1-kue1, tak8-hang7 ma3-iu2."
        ],
        [
          "有柑仔無？",
          "U7 kam1-a2--bo5?"
        ],
        [
          "這久不是時，有是有，貴到要死。",
          "Tsit4-ku2 m7 si7 si5, u7 si7 u7, kui3 kau3 beh4 si2."
        ],
        [
          "汝較愛食甚菓子？",
          "Li2 khah4 ai3 tsiah8 siann1 ke2-tsi2?"
        ],
        [
          "芎蕉我上蓋愛食。",
          "King1-tsio1 gua2 siong7-kai3 ai3 tsiah8."
        ]
      ],
      "篇名": "第十二課 水果"
    },
    {
      "段": [
        [
          "陳的汝看下晡會落雨沒？",
          "Tan5--e5 li2 khuann3 e7-poo1 e7 loh8-hoo7--bue7?"
        ],
        [
          "早起此呢懊惱熱，下晡敢會落西北哦。",
          "Tsa2-khi2 tsiah4-ni3 au3-nau2-juah8, e7-poo1 kann2-e7 loh8 sai1-pak4--oo3."
        ],
        [
          "不過昨昏彼呢好天。",
          "M7-ku2 tsa1-hng1 hiah4-ni3 ho2-thinn1."
        ],
        [
          "是啊汝敢無聽人得講，西北雨，走無路，下晡還是攑雨傘來較好。",
          "Si7--a1 li2 kann2 bo5 thiann1 lang5 teh4 kong2, sai1-pak4-hoo7, tsau2 bo5 loo7, e7-poo1 ia2 si7 giah8 hoo7-suann3 lai5 khah4 ho2."
        ],
        [
          "若熱天落雨，會較凉，寒天落雨會較冷是不？",
          "Na7 juah8-thinn1 loh8-hoo7, e7 khah4 liang5, kuann5-thinn1 loh8-hoo7 e7 khah4 ling2 si7--m7?"
        ],
        [
          "彼亦使問，像講熱天無愛食燒湯，寒天無愛食冷飯，亦敢着問？",
          "He1 ia7 sai2 mng7, tshiunn7 kong2 juah8-thinn1 bo5 ai3 tsiah8 sio1-thng1, kuann5-thinn1 bo5 ai3 tsiah8 ling2-png7, ia7 kann2 tioh8 mng7?"
        ]
      ],
      "篇名": "第十三課 天氣(一)"
    },
    {
      "段": [
        [
          "這幾日逐日落雨，不知是要作風颱亦不是。",
          "Tsit4 kui2 jit8 tak8-jit8 loh8-hoo7, m7 tsai1 si7 beh4 tsue3 hong1-thai1 ia7 m7 si7."
        ],
        [
          "打算沒即着。",
          "Phah4-sng3 bue7 tsiah4 tioh8."
        ],
        [
          "不過下晡有放「雨白」。",
          "M7-ku2 e7-poo1 u7 pang3 'hoo7-peh8' ."
        ],
        [
          "哦，着着，氣象臺嗎有警報。",
          "Oo3, tioh8 tioh8, khi3-siong7-tai5 ma7 u7 king2-po3."
        ],
        [
          "如此，蠟燭與番仔火着存好勢下昏暗驚了會停電。",
          "An3-ni1, lah8-tsik4 kap4 huan1-a2-he2 tioh8 tshuan5 ho2-se3 e7-hng1-am3 kiann1-liau2 e7 thing5-tian7."
        ],
        [
          "水道不知會停沒？",
          "Tsui2-to7 m7 tsai1 e7 thing5--bue7?"
        ],
        [
          "無定着哦，敢着先漏一些起來較好。",
          "Bo5 tiann7-tioh8--oo3, kann2 tioh8 sing1 lau7 tsit8-kua2 khi2 lai5 khah4 ho2."
        ],
        [
          "着着！",
          "Tioh8 tioh8!"
        ]
      ],
      "篇名": "第十四課 天氣(二)"
    },
    {
      "段": [
        [
          "何位不好？",
          "To2-ui7 m7 ho2?"
        ],
        [
          "頭壳真痛，愛嗽。",
          "Thau5-khak4 tsin1 thiann3, ai3 sau3."
        ],
        [
          "有若久咯？",
          "U7 lua7 ku2--loo1?"
        ],
        [
          "大造日人想着就倦卷，昨昏暗即較艱苦。",
          "Tua7-tsoh8-jit8 lang5 siunn7 tioh8tsiu7 sian7-sian7, tsa1-hng1-am3 tsiah4 khah4 kan1-khoo2."
        ],
        [
          "我磅看覓。不止燒啊。大小便甚款？",
          "Gua2 pong7 khuann3 mai7. put4-tsi2 sio1--a1. tai7-siau2-pian7 siann2-khuan2?"
        ],
        [
          "這兩工大便攏無通，小便與平時差不多。",
          "Tsit4 nng7 kang1 tai7-pian7 long2 bo5 thong1, siau2-pian7 kah4 ping5-si5 tsha-put4-to1."
        ],
        [
          "有吐無？",
          "U7 thoo3--bo5?"
        ],
        [
          "吐是無吐，不過不時要吐要吐。",
          "Thoo3 si7 bo5 thoo3, m7-ku2 put4-si5 beh4 thoo3 beh4 thoo3."
        ],
        [
          "這矸藥水給汝，四點鐘食一痕。",
          "Tsit4 kan1 ioh8-tsui2 hoo7 li2, si3 tiam2-tsing1 tsiah8 tsit8 sun5."
        ],
        [
          "着注射無？",
          "Tioh8 tsu3-sia7--bo5?"
        ],
        [
          "不免。",
          "M7 bian2."
        ],
        [
          "多謝，多謝。",
          "To1-sia7, to1-sia7."
        ]
      ],
      "篇名": "第十五課 看病"
    },
    {
      "段": [
        [
          "有人在得無？",
          "U7 lang5 ti7--teh4 bo5?"
        ],
        [
          "甚麼人？",
          "Sim2-mih4 lang5?"
        ],
        [
          "我，張先生有在的無？",
          "Gua2, Tiunn1--sian1-sinn1 u7 ti7--e5 bo5?"
        ],
        [
          "無在得，汝甚麼大名？",
          "Bo5 ti7--teh4, li2 sim2-mih4 tua7 mia5?"
        ],
        [
          "我小姓姓李，您老父不知去何位乎？",
          "Gua2 sio2 sinn3 sinn3 Li2, lin2 lau7-pe7 m7 tsai1 khi3 to2-ui7 hoo1?"
        ],
        [
          "敢是去艋舺，打算連鞭轉來。",
          "Kann2 si7 khi3 bang2-kah4, phah4-sng3 liam5-pinn1 tng2--lai5."
        ],
        [
          "嚄，也您大兄咧？",
          "Honn7, iah4 lin2 tua7-hiann1--leh4?"
        ],
        [
          "亦無在得，內面坐啦。",
          "Ia7 bo5 ti7--teh4, lai7-bin7 tse7--la1."
        ],
        [
          "不免，不免，這張名刺即拜託汝給伊，我後次即更來。",
          "M7 bian2, m7 bian2, tsit4 tiunn1 bing5-tshi3 tsiah4 pai3-thok4 li2 hoo7 i1, gua2 au7-pai2 tsiah4 koh4 lai5."
        ],
        [
          "好，真失禮乎。",
          "Ho2, tsin1 sit4-le2 honn1."
        ]
      ],
      "篇名": "第十六課 訪友"
    },
    {
      "段": [
        [
          "黃小姐，請汝共我敲一個電話，八六二五。",
          "Ng5 sio2-tsia2, tshiann2 li2 ka7 gua2 kha3 tsit8 e5 tian7-ue7, pat4 liok8 ji7 ngoo2."
        ],
        [
          "朱科長，電話出來啊。",
          "Tsu1 khe1-tiunn2, tian7-ue7 tshut4--lai5-a1."
        ],
        [
          "喂，您彼是八千六百二五是不？",
          "Ueh4, lin2 hia1 si7 pueh4-tshing1 lak8-pah4 ji7-goo7 si7--m7?"
        ],
        [
          "拜託汝請許總經理聽電話。",
          "Pai3-thok4 li2 tshiann2 Kho2 tsong2-king1-li2 thiann1 tian7-ue7."
        ],
        [
          "嗄，去臺南唔？",
          "Hann1, khi3 tai5-lam5--oo1?"
        ],
        [
          "喂，電話局是不？拜託汝共我呌臺南九百十五號，至急的。",
          "Ueh4, tian7-ue7-kiok8 si7--m7? pai3-thok4 li2 ka7 gua2 kio3 tai5-lam5 kau2-pah4 tsap8-goo7 ho7, tsi3-kip4--e5."
        ],
        [
          "喂，汝是木水兄是不？",
          "Ueh4, li2 si7 Bok8-sui2 hiann1 si7--m7?"
        ],
        [
          "聽攏無，請汝更講一遍。",
          "Thiann1 long2 bo5, tshiann2 li2 koh4 kong2 tsit8 pian3."
        ],
        [
          "講較大聲一下，嚄，也無我即敲電報給汝。失禮，失禮。",
          "Kong2 kah4 tua7 siann1 tsit8-e7, honn7, iah4-bo5 gua2 tsiah4 kha3 tian7-po3 hoo7 li2. sit4-le2, sit4-le2."
        ]
      ],
      "篇名": "第十七課 打電話"
    },
    {
      "段": [
        [
          "蔡先生，市外不知有當稅厝無？",
          "Tshua3--sian1-sinn1, tshi7-gua7 m7 tsai1 u7-tang3 se3-tshu3--bo5?"
        ],
        [
          "敢有當稅唔，我即共汝找看的。",
          "Kann2 u7-tang3 se3--oo1, gua2 tsiah4 ka7 li2 tshue7-khuann3--e5."
        ],
        [
          "一月日厝稅若多？着壓地金亦免？攏共伊問咧。",
          "Tsit8 geh8-jit8 tshu3-se3 lua7 tsue7? tioh8 teh4 te7-kim1 ia7 bian2? long2 ka7 i1 mng7--leh4."
        ],
        [
          "好，汝欲值臺灣厝抑是日本厝？",
          "Ho2, li2 ai3 tih8 tai5-uan5 tshu3 ia2 si7 jit8-pun2 tshu3?"
        ],
        [
          "臺灣厝較好，不免大間，總是欲有電火水道。",
          "Tai5-uan5 tshu3 khah4 ho2, m7 bian2 tua7 king1, tsong2-si7 ai3 u7 tian7-hue2 tsui2-to7."
        ],
        [
          "好，我知影。",
          "Ho2, gua2 tsai1-iann2."
        ],
        [
          "若是無，您兜不知有處住無？",
          "Na7 si7 bo5, lin2 tau1 m7 tsai u7 te3 tua3--bo5?"
        ],
        [
          "較不成所在而已，若無棄嫌，那有嗬。",
          "Khah4 m7-tsiann5 soo2-tsai7 na7-nia7, na7-bo5 khi3-hiam5, he1 u7--oo1."
        ],
        [
          "免細膩，若有兩間房着會用得。",
          "Bian2 sue3-ji7, na7 u7 nng7 king1 pang5 tioh8 e7-ing7 tit4."
        ],
        [
          "好，好，我轉去即吩咐阮牽手拼拼的。",
          "Ho2, ho2, gua2 tng2--khi3 tsiah4 huan1-hu3 gun2 khan1-tshiu2 piann3-piann3--e5."
        ]
      ],
      "篇名": "第十八課 租屋"
    },
    {
      "段": [
        [
          "鄰長有在得無？",
          "Lin5-tiunn2 u7 ti7--teh4 bo5?"
        ],
        [
          "我着是，有甚麼事情乎？",
          "Gua2 tioh8-si7, u7 sim2-mih4 tai7-tsi3 honn1?"
        ],
        [
          "要報戶口，拜託汝頓印仔。",
          "Beh4 po3 hoo7-khau2, pai3-thok4 li2 tng3 in3-a2."
        ],
        [
          "單寫好未？",
          "Tuann1 sia2 ho2--be7?"
        ],
        [
          "攏總寫好啊，如此不知會用得沒？",
          "Long2-tsong2 sia2 ho2--a1, an3-ni1 m7 tsai1 e7-ing7-tit4--bue7?"
        ],
        [
          "會用的。對新竹搬來的乎？",
          "E7-ing7 e5. tui3 sin1-tik4 puann1 lai5 e5 honn7?"
        ],
        [
          "是啦。",
          "Si7--la1."
        ],
        [
          "戶口抄本敢有提來？",
          "Hoo7-khau2 tshau1-pun2 kann2 u7 theh8--lai5?"
        ],
        [
          "有，在此。",
          "U7, ti7 tsia1."
        ],
        [
          "如此好，我共汝頓印仔。",
          "An3-ni1 ho2, gua2 ka7 li2 tng3 in3-a2."
        ],
        [
          "咱這處的里長不知在何位乎？",
          "Lan2 tsit4 te3 e5 li2-tiunn2 m7 tsai1 ti7 to2-ui7 honn1?"
        ],
        [
          "在隔壁。",
          "Ti7 keh4-piah4."
        ],
        [
          "勞力，勞力。",
          "Lo5-lat8, lo5-lat8."
        ],
        [
          "沒，沒，即來坐啦。",
          "Bue7, bue7, tsiah4 lai5 tse7--la1."
        ],
        [
          "你請。",
          "Li2 tshiann2."
        ]
      ],
      "篇名": "第十九課 報戶口"
    },
    {
      "段": [
        [
          "戶口簿仔與身份證提來借看咧。",
          "Hoo7-khau2 phoo7-a2 kah4 sin1-hun7-tsing3 theh8 lai5 tsioh4 khuann3--leh4."
        ],
        [
          "您一家攏總有若多人？",
          "Lin2 tsit8 ke1 long2-tsong2 u7 lua7 tsue7 lang5?"
        ],
        [
          "攏總四個。",
          "Long2-tsong2 si3 e5."
        ],
        [
          "汝在創甚事情？",
          "Li2 teh4 tshong3 siann2 tai7-tsi3?"
        ],
        [
          "我在市政府食頭路。",
          "Gua2 ti7 tshi7-tsing3-hu2 tsiah8-thau5-loo7."
        ],
        [
          "彼個查某囝是您甚人？",
          "Hit e5 tsa-boo2-giann2-a2 si7 lin2 siann2 lang5?"
        ],
        [
          "阮媳婦仔。",
          "Gun2 sim1-pu7-a2."
        ],
        [
          "也彼個少年查某咧？",
          "Iah4 hit4 e5 siau3-lian5 tsa1-boo2--leh4?"
        ],
        [
          "我的大查某子。",
          "Gua2 e5 tua7 tsa1-boo2-kiann2."
        ],
        [
          "尚未嫁是不？",
          "Iau2-be7 ke3 si7--m7?"
        ],
        [
          "尚未啦，想在要共伊招夫。",
          "Iau2-be7--la1, siunn7 teh4 beh4 ka7 i1 tsio ang1."
        ],
        [
          "嚄，阮尚要去查兩三間，你請。",
          "Honn7, gun2 iau2 beh4 khi3 tsha5 nng7 sann1 king1, li2 tshiann2."
        ],
        [
          "那不更坐。",
          "Na2 m7 koh4 tse7."
        ]
      ],
      "篇名": "第二十課 調查戶口"
    },
    {
      "段": [
        [
          "有人在得無？",
          "U7 lang5 ti7--teh4 bo5?"
        ],
        [
          "有甚麼事情乎？",
          "U7 sim2-mih4 tai7-tsi3 honn1?"
        ],
        [
          "真失禮，想要共您借淡薄物件。",
          "Tsin1 sit4-le2, siunn7 beh4 ka7 lin2 tsioh4 tam7-poh8 mih8-kiann7."
        ],
        [
          "甚麼物件乎？入來坐啦。",
          "Sim2-mih4 mih8-kiann7 honn1? jip8 lai5 tse7--la1."
        ],
        [
          "不免，不免，想要共您借一口仔鼎與幾塊仔碗。",
          "M7 bian2, m7 bian2, siunn7 beh4 ka7 lin2 tsioh4 tsit8 khau2-a2 tiann2 kap4 kui2 te3-a2 uann2."
        ],
        [
          "好，好。碗八塊有够無？",
          "Ho2, ho2. uann2 pueh4 te3 u7-kau3--bo5?"
        ],
        [
          "有啦。我寫一張借條給汝。",
          "U7--la1. gua2 sia2 tsit8 tiunn1 tsioh4-tiau5 hoo7 li2."
        ],
        [
          "亦着彼够工？",
          "Ia7 tioh8 hiah4 kau3-kang1?"
        ],
        [
          "兩三工着會還您。齪嘈，齪嘈！",
          "Nng7 sann1 kang1 tioh8 e7 hing5--lin2. tsak8-tso7, tsak8-tso7!"
        ],
        [
          "坐啦。",
          "Tse7--la1."
        ]
      ],
      "篇名": "第二十一課 借物"
    },
    {
      "段": [
        [
          "阿霞，飯煮熱未？",
          "A1-ha5, png7 tsu2 sik8--be7?"
        ],
        [
          "煮在要熟咯。",
          "Tsu2 teh4-beh4 sik8--loo1."
        ],
        [
          "房間攏拼掃好未？",
          "Pang5-king1 long2 pian3-sau3 ho2--be7?"
        ],
        [
          "攏拼掃好啊。桌頂的書類着收起來抑免？",
          "Long2 pian3-sau3 ho2--a1. toh4-ting2 e5 su1-lui7 tioh8 siu1--khi2-lai5 a7 bian2?"
        ],
        [
          "不免。彼領短衫共我洗較清氣咧。",
          "M7 bian2. hit4 nia2 te2-sann1 ka7 gua2 sue2 khah4 tshing1-khi3--leh4."
        ],
        [
          "好啦。",
          "Ho2--la1."
        ],
        [
          "凸椅布順續洗洗咧。",
          "Phong3-i2 poo3 sun7-sua3 sue2-sue2--leh4."
        ],
        [
          "雪文無啊啦。",
          "Suat4-bun5 bo5-a7--la1."
        ],
        [
          "即去更買。彼領被先[手+獻]出去曝日。",
          "Tsiah4 khi3 koh4 bue2. hit4 nia2 phe7 sing1 hiahnn4 tshut4 khi3 phak8-jit8."
        ],
        [
          "較停要共紅嬰仔洗身軀不？",
          "Khah4-thing5 beh4 ka7 ang5-inn1-a2 sue2-sin1-khu1--m7?"
        ],
        [
          "要哦。閒着焚些燒水。",
          "Beh4--oo3. ing5 tioh8 hiann5 kua2 sio1 tsui2."
        ]
      ],
      "篇名": "第二十二課 家常(一)"
    },
    {
      "段": [
        [
          "菜買彼多創甚？",
          "Tshai3 bue2 hiah4 tsue7 tshong3 siann2?"
        ],
        [
          "頭家娘講下昏有人客。",
          "Thau5-ke1-niu5 kong2 e7-hng1 u7 lang5-kheh4."
        ],
        [
          "下罩的菜煮好未？",
          "E7-tau3 e5 tshai3 tsu2 ho2--be7?"
        ],
        [
          "在要好咯。",
          "Teh4-beh4 ho2--loo1."
        ],
        [
          "甚麼菜？",
          "Sim2-mih4 tshai3?"
        ],
        [
          "豆乾炒韮菜，[火+魯]猪腳，炸蝦仔，大腸滾鹹菜，與一碗蛋湯。",
          "Tau7-kuann1 tsha2 ku2-tshai3, loo2 ti1-kha1, tsinn3 he5-a2, tua7-tng5 kun5 kiam5-tshai3, kap4 tsit8 uann2 nng7 thng1."
        ],
        [
          "如此好。碗箸有拭清氣無？",
          "An3-ni1 ho2. uann2-ti7 u7 tshit4 tshing1-khi3--bo5?"
        ],
        [
          "有嗬拭到清氣清氣。",
          "U7--oo1 tshit4 kau3 tshing1-khi3 tshing1-khi3."
        ],
        [
          "看你此無閒，那不叫您小妹湊腳手。",
          "Khuann3 li2 tsiah42 bo5-ing5, na2 m7 kio3 lin2 sio2-be7 tau3 kha1-tshiu2."
        ],
        [
          "伊尚細漢，沒差使得。",
          "I1 iau2 sue3-han3, bue7 tshe1-sai2-tit4."
        ]
      ],
      "篇名": "第二十三課 家常(二)"
    },
    {
      "段": [
        [
          "水道敢會攏無水？",
          "Tsui2-to7 kam2 e7 long2 bo5 tsui2?"
        ],
        [
          "適逢在換新管，即無水。",
          "Tu2 tng7-teh4 uann7 sin1 kong2, tsiah4 bo5 tsui2."
        ],
        [
          "不過隔壁都有水。",
          "M7-ku2 keh4-piah4 to1 u7 tsui2."
        ],
        [
          "是用幫浦仔絞的。",
          "In1 si7 ing7 phong3-phu2-a2 ka2--e5."
        ],
        [
          "井水不知可食無？",
          "Tsinn2-tsui2 m7 tsai1 thang1 tsiah8--bo5?"
        ],
        [
          "食是可食，總是較垃圾。",
          "Tsiah8 si7 thang1 tsiah8, tsong2-si7 khah4 lah4-sap4."
        ],
        [
          "阮的水道頭歹去，拜託您修理咧。",
          "Gun2 e5 tsui2-to7-thau5 phainn2--khi3, pai3-thok4 lin2 siu1-li2--leh4."
        ],
        [
          "何時歹去？",
          "Ti7-si5 phainn2--khi3?"
        ],
        [
          "頂日仔即歹去，攏禁沒緊。",
          "Ting2-jit8-a2 tsiah4 phainn2--khi3, long2 kim3 bue7 an5."
        ],
        [
          "好，即叫人來修理。",
          "Ho2, tsiah4 kio3 lang5 lai5 siu1-li2."
        ]
      ],
      "篇名": "第二十四課 水"
    },
    {
      "段": [
        [
          "有人在的無？要看磅表。",
          "U7 lang5 ti7--e5 bo5? Beh4 khuann3 pong7-pio2."
        ],
        [
          "好啦。阮此水線不時愛斷，不知是如何？",
          "Ho2--la1. gun2 tsia1 tsui2 suann3 put4-si5 ai3 tng7, m7 tsai1 si7 an3-tsuann2?"
        ],
        [
          "敢是點嫌多泡喔。",
          "Kann2 si7 tiam2 siunn1 tsue7 pha1 oo7."
        ],
        [
          "阮這月日不知點幾磅乎。",
          "Gun2 tsit4 geh8-jit8 m7 tsai1 tiam2 kui2 pong7 honn1."
        ],
        [
          "三十五磅。",
          "Sann1-tsap8-goo7 pong7."
        ],
        [
          "若點冥電有較省無。",
          "Na7 tiam2 mi5-tian7 u7 khah4 sing2--bo5."
        ],
        [
          "彼較省哪，不過較不便。",
          "He1 khah4 sing2--no1, m7-ku2 khah4 put4-pian7."
        ],
        [
          "倒亦無要緊。",
          "To2 a7 bo5-iau3-kin2."
        ],
        [
          "您若要改，着去服務所申請變更。",
          "Lin2 na7 beh4 kai2, tioh8 khi3 hok8-bu7-soo2 sin1-tshing2 pian3-king1."
        ],
        [
          "若攏無欲用電咧？",
          "Na7 long2 bo5 beh4 ing7 tian7--leh4?"
        ],
        [
          "亦着去申請中止。",
          "Ia7 tioh8 khi3 sin1-tshing2 tiong1-tsi2."
        ]
      ],
      "篇名": "第二十五課 電"
    },
    {
      "段": [
        [
          "金塗，這件公文共我提去外收發。",
          "Kim1-thoo5, tsit4 kiann7 kong1-bun5 ka7 gua2 theh8 khi3 gua7 siu1-huat4."
        ],
        [
          "謝股長，彼張表創好未？",
          "Sia7 koo2-tiunn2, hit4 tiunn1 pio2 tshong3 ho2--be7?"
        ],
        [
          "創好啊。",
          "Tshong3 ho2--a1."
        ],
        [
          "請你更辦一張代電。",
          "Tshiann2 li2 koh4 pan7 tsit8 tiunn1 tai7-tian7."
        ],
        [
          "處稿抑是府稿。",
          "Tshu3 ko2 ia2 si7 hu2 ko2."
        ],
        [
          "府稿，愛較緊辦的。",
          "Hu2 ko2, ai3 khah4 kin2 pan7--e5."
        ],
        [
          "不知着先會農林廳也免？",
          "M7 tsai1 tioh8 sing1 hue7 long5-lim5-thiann1 ia7 bian2?"
        ],
        [
          "佇候處長決裁了即送去會。",
          "Thing3-hau7 tshu3-tiunn2 kuat4-tshai5 liau2 tsiah4 sang3 khi3 hue7."
        ],
        [
          "好好。金塗，茶傾一杯給我。",
          "Ho2 ho2. kim1-thoo5, te5 thin5 tsit8 pue1 hoo7 gua2."
        ]
      ],
      "篇名": "第二十六課 辦公"
    },
    {
      "段": [
        [
          "徐先生，汝戶稅納未？",
          "Tshi5--sian1-sinn1, li2 hoo7-se3 lap8--be7?"
        ],
        [
          "這氣成緊，尚無可納咧。",
          "Tsit4 khui3 tsiann5 an5, iau2 bo5 thang1 lap8--leh4."
        ],
        [
          "若到月底無納，敢能罰唔。",
          "Na7 kau3 geh8-te2 bo5 lap8, kann2 e7 huat8--o1."
        ],
        [
          "都不是不納，阮食月給的實在真艱苦！",
          "To7 m7 si7 m7 lap8, gun2 tsiah8 geh8-kip4--e5 sit8-tsai7 tsin1 kan1-khoo2!"
        ],
        [
          "不過一年即拾兩次而已。",
          "M7-ku2 tsit8 ni5 tsiah4 khioh4 nng7 pai2 na7-nia7."
        ],
        [
          "不知能使請免沒？",
          "M7 tsai1 e7-sai2 tshing2 bian2 bue7?"
        ],
        [
          "敢沒使免嗬。",
          "Kann2 bue7-sai2 bian2 oo1."
        ],
        [
          "如此，姑不將即來設法。",
          "An3-ni1, koo1-put4-tsiong1 tsiah4 lai5 siat4-huat4."
        ],
        [
          "如此極好。",
          "An3-ni1kik8ho2."
        ],
        [
          "不知着去何位納乎？",
          "M7 tsai1 tioh8 khi3 to2-ui7 lap8 honn1?"
        ],
        [
          "區公所着能使。",
          "Khu1-kong1-soo2 tioh8 e7-sai2."
        ]
      ],
      "篇名": "第二十七課 納稅"
    },
    {
      "段": [
        [
          "此滿汝在創甚事情。",
          "Tsit4-mua2 li2 teh4 tshong3 siann2 tai7-tsi3."
        ],
        [
          "嗎是在討海。",
          "Ma2 si7 teh4 tho2-hai2."
        ],
        [
          "嚄，彼都真好啊！",
          "Honn1, he1 to7 tsin1 ho2--a1!"
        ],
        [
          "那有，現在遠洋未得去，一回捉無若多。",
          "Na2 u7, hian7-tsai7 uan2-iunn5 bue7-tit4 khi3, tsit8 hue5 liah8 bo5 lua7 tsue7."
        ],
        [
          "一對船出去，欲幾工即會轉來？",
          "Tsit8 tui3 tsun5 tshut4--khi3, ai3 kui2 kang1 tsiah4 e7 tng2--lai5?"
        ],
        [
          "普通總着十外工，若風湧大，就無定着。",
          "Phoo2-thong1 tsong2 tioh8 tsap8 gua7 kang1, na7 hong1-ing2 tua7, tsiu7 bo5 tiann7-tioh8."
        ],
        [
          "出海敢着看水時？",
          "Tshut4-hai2 kiam2 tioh8 khuann3 tsui2-si5?"
        ],
        [
          "那會不免？水淀退流攏嗎欲注意。",
          "Na2 e7 m7 bian2? tsui2 tinn7 the3-lau5 long2 ma7 ai3 tsu3-i3."
        ],
        [
          "船是自己的抑不是？",
          "Tsun5 si7 ka1-ki7 e5 a2 m7 si7?"
        ],
        [
          "較彼好額，攏嗎公司的。",
          "Kah4 hiah4 ho2-giah8, long2 ma7 kong1-si1 e5."
        ]
      ],
      "篇名": "第二十八課 漁"
    },
    {
      "段": [
        [
          "這冬不止好乎？",
          "Tsit4 tang1 put4-tsi2 ho2 honn?"
        ],
        [
          "普通啦。",
          "Phoo2-thong1--la1."
        ],
        [
          "甲當收得若多？",
          "Kah4 tong1 siu1 leh4 lua7 tsue7?"
        ],
        [
          "差不多有八千外斤。",
          "Tsha1-put4-to1 u7 pueh4 tshing1 gua7 kun1."
        ],
        [
          "咱作田人分有若多？",
          "Lan2 tsoh4-tshan5-lang5 pun1 u7 lua7 tsue7?"
        ],
        [
          "給頭家三七五打了後，伸差不多有五千外斤。",
          "Hoo7 thau5-ke1 sam1-tshit4-ngoo2 phah4 liau2-au7, tshun1 tsha1-put4-to1 u7 goo7 tshing1 gua7 kun1."
        ],
        [
          "如此都沒歹啊。",
          "An3-ni1 to1 bue7-bai2 a1."
        ],
        [
          "比早年有較好啦。",
          "Pi2 tsa2-ni5 u7 khah4 ho2--la1."
        ],
        [
          "您普通落甚麼肥？",
          "Lin2 phoo2-thong1 loh8 sim2-mih4 pui5?"
        ],
        [
          "落農會配給的化學肥較多。",
          "Loh8 long5-hue7 phue3-kip4 e5 hua3-hak8 pui5 khah4 tsue7."
        ],
        [
          "有落堆肥無？",
          "U7 loh8 tui1-pui5--bo5?"
        ],
        [
          "有哦，堆肥與大肥，攏有摻得落。",
          "U7--oo1, tui1-pui5 kap4 tua7-pui5, long2 u7 tsham1 teh4 loh8."
        ]
      ],
      "篇名": "第二十九課 農"
    },
    {
      "段": [
        [
          "欽文兄，即罕行，這滿甚款？",
          "Khim1-bun5 hiann1, tsiah4 han2-kiann5, tsit4-mua2 siann2-khuan2?"
        ],
        [
          "這回政府派我去美國考察，這幾日仔無閑在辦手續。",
          "Tsit4 hue5 tsing3-hu2 phai3 gua2 khi3 bi2-kok4 kho2-tshat4, tsit4 kui2 jit8-a2 bo5-ing5 teh4 pan7 tshiu2-siok8."
        ],
        [
          "彼蓋恭喜！",
          "He1 kai3 kiong1-hi2!"
        ],
        [
          "攏嗎是汝的牽成。",
          "Long2 ma7 si7 li2 e5 khan1-sing5."
        ],
        [
          "要坐船抑是坐飛機？",
          "Beh4 tse7 tsun5 ia2 si7 tse7 hui1-ki1?"
        ],
        [
          "想要搭船來去，順續可加行幾所在。",
          "Siunn7 beh4 tah4 tsun5 lai5-khi3, sun7-sua3 thang1 ke1 kiann5 kui2 soo2-tsai7."
        ],
        [
          "彼有影，何時要出帆？",
          "He1 u7-iann2, tang1-si5 beh4 tshut4-phang5?"
        ],
        [
          "後禮拜三早起六點。",
          "Au7-le2-pai3-sann1 tsa2-khi2 lak8 tiam2."
        ],
        [
          "如此，我即來船頭送汝。",
          "An3-ni1, gua2 tsiah4 lai5 tsun5-thau5 sang3--li2."
        ],
        [
          "不免加工。",
          "M7 bian2 ke1-kang1."
        ],
        [
          "這一屑仔給汝住船的做議量。",
          "Tsit4 tsit8-sut4-a2 hoo7 li2 tiam7 tsun5 e5 tsue3 gi7-niu7."
        ],
        [
          "彼亦可所費錢。啊，真多謝！",
          "He1 ia7 thang1 soo2-hui3 tsinn5. a3, tsin1 to1-sia7!"
        ]
      ],
      "篇名": "第三十課 離別"
    }
  ]
}
