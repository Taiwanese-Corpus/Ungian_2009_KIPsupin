{
  "出版年": "2000",
  "出版者": "小魯文化事業股份有限公司",
  "年級別": "無",
  "文類": "其他教材",
  "書名": "創作閩南語兒童詩歌－冬節人搓圓",
  "書寫系統": "漢字",
  "資料": [
    {
      "段": [
        [
          "冬節，人搓圓，搓白圓、搓紅圓，圓仔搓圓圓，圓仔浮甜甜，一人食一碗，吃遂更再添，大家食甜甜當過年。",
          "tang-tseh, lang5 so-inn5, so peh8-inn5, so ang5-inn5, inn5-a2 so inn5-inn5, inn5-a2 phu5 tinn-tinn, tsit8 lang5 tsiah8 tsit8 uann2, tsiah8 suah koh tsai3 thinn, tai7-ke tsiah8 tinn-tinn thang kue3-ni5."
        ]
      ],
      "篇名": "冬節人搓圓"
    },
    {
      "段": [
        [
          "衫紅紅、褲紅紅，帽仔紅紅、袋仔紅，嘴鬚白白、烏腳胴，緊來看喔！來了一個腹肚大大的聖誕老人，伊的袋仔內，有禮物，欲相送。聖誕老人笑哈哈，伊送禮物來，一包一包色五彩，大細漢倪仔，大家分加笑哈哈。",
          "sann ang5-ang5, khoo3 ang5-ang5, bo7-a2 ang5-ang5, te7-a2 ang5, tshui3-tshiu peh8-peh8, oo kha-tang5, kin2 lai5 khuann3 oo! lai5 liau2 tsit8 e5 pak-too2 tua7-tua7 e5 sing3-tan3-lau7-lang5, i e5 te7-a2 lai7, u7 le2-but8, beh sio-sang3. sing3-tan3-lau7-lang5 tshio3-ha-ha, i sang3 le2-but8 lai5, tsit8 pau tsit8 pau sik ngoo2-tshai2, tua7-se3-han3 gin2-a2, tai7-ke pun kah tshio3-ha-ha."
        ]
      ],
      "篇名": "聖誕老人"
    },
    {
      "段": [
        [
          "北風愈吹愈冷，天氣愈來愈寒，有的樹仔葉青青，期年攏相共，有的樹葉仔遂變紅。北風愈吹愈冷，天氣愈來愈凍，有的樹葉仔猶青青，有的樹葉仔變紅紅，紅極極，若像火，目睛瞤一下，又更冬末。",
          "pak-hong lu2 tshue lu2 ling2, thinn-khi3 lu2 lai5 lu2 kuann5, u7 e5 tshiu7-a2 hioh8 tshenn-tshenn, kui ni5 long2 sio-kang7, u7 e5 tshiu7 hioh8-a2 suah pian3 ang5. pak-hong lu2 tshue lu2 ling2, thinn-khi3 lu2 lai5 lu2 tang3, u7 e5 tshiu7 hioh8-a2 iau2 tshenn-tshenn, u7 e5 tshiu7 hioh8-a2 pian3 ang5-ang5, ang5-ki3-ki3, na2-tshiunn7 hue2, bok8 tshing2 nih tsit8-e7, iu7-koh kau3 tang-bue2."
        ]
      ],
      "篇名": "葉紅紅"
    },
    {
      "段": [
        [
          "風愈冷、天愈凍，紅梅花，不驚寒，白梅花也不驚寒，梅花紅紅，紅期欉，梅花白白，白期欉，紅紅白白、白白紅紅，娞加無得藏。大家若來給伊看，伊更有香味來相送。",
          "hong lu2 ling2, thinn lu2 tong3, ang5-mue5-hue, m7 kiann-kuann5, peh8-mue5-hue ia7 m7 kiann-kuann5, mue5-hue ang5-ang5, ang5 kui-tsang5, mue5-hue peh8-peh8, peh8 kui-tsang5, ang5-ang5 peh8-peh8, peh8-peh8 ang5-ang5, sui2 kah bo5 te3 tshang3. tai7-ke na7 lai5 ka7 i khuann3, i koh u7 phang-bi7 lai5 sio-sang3."
        ]
      ],
      "篇名": "梅花"
    },
    {
      "段": [
        [
          "竹筍竹筍，一分一分，一寸一寸，一直大、一直伸。竹筍竹筍，一寸一寸，一分一分，一直大、一直伸，變做竹仔林有竹葉、有竹仔、有竹筍。有當吃，有當賣，更有存。",
          "tik-sun2 tik-sun2, tsit8 hun7 tsit8 hun7, tsit8 tshun3 tsit8 tshun3, it-tit8 tua7, it-tit8 tshun. tik-sun2 tik-sun2, tsit8 tshun3 tsit8 tshun3, tsit8 hun7 tsit8 hun7, it-tit8 tua7, it-tit8 tshun, pian3-tso3 tik-a2-na5 u7 tik-hioh8, u7 tik-a2, u7 tik-sun2. u7 tang3 tsiah8, u7 tang3 be7, koh u7 tshun."
        ]
      ],
      "篇名": "竹筍"
    },
    {
      "段": [
        [
          "布袋戲，誠好看，欲看戲，得招伴。行行行、行行行，相招來去大廟埕，拍鑼拍鼓咚咚鏘，鈴仔搖得鐺鐺鐺，你刀光、我劍影，我攀山、你過嶺，大家乃看乃食餅，戲若看遂緊來返，阿母的米粉炒，芳芳芳炒一鼎。",
          "poo3-te7-hi3, tsiann5 ho2-khuann3, beh khuann3-hi3, tioh8 tsio-phuann7. kiann5-kiann5-kiann5, kiann5-kiann5-kiann5, sio-tsio lai5-khi3 tua7 bio7-tiann5, phah-lo5 phah-koo2 tong-tong-tshiang3, ling5-a2 io5 kah tang-tang-tang, li2 to-kong, gua2 kiam3-iann2, gua2 puann5-suann, li2 kue3-nia2, tai7-ke na2 khuann3 na2 tsiah8 piann2, hi3 na7 khuann3 suah kin2 lai5 tng2, a-bu2 e5 bi2-hun2 tsha2, phang-phang-phang tsha2 tsit8 tiann2."
        ]
      ],
      "篇名": "布袋戲"
    },
    {
      "段": [
        [
          "清風吹，草仔搖，你招我、我招伊，大家相招來去焢土窯。疊土的疊土，撿柴的撿柴，煆火的煆火，斡風的斡風，無分我抑你，焉爾上趣味。番薯焢芳芳，番薯焢甜甜，大家看加笑咪咪，臭火烙也不驚，有的食加烏嘴唇，有的食加烏嘴齒。",
          "tshing hong tshue, tshau2-a2 io5, li2 tsio gua2, gua2 tsio i, tai7-ke sio-tsio lai5-khi3 khong3-thoo2 io5. thiap8-thoo5 e5 thiap8-thoo5 , khioh-tsha5 e5 khioh-tsha5, hiann5-hue2 e5 hiann5-hue2, iat8-hong e5 iat8-hong, bo5 hun gua2 a2 li2, an2-ni siong7 tshu3-bi7. han-tsi5 khong3 phang-phang, han-tsi5 khong3 tinn-tinn, tai7-ke khuann3 kah tshio3-bi-bi, tshau3-hue2-lo7 ia7 m7 kiann, u7 e5 tsiah8 kah oo tshui3-tun5, u7 e5 tsiah8 kah oo tshui3-khi2."
        ]
      ],
      "篇名": "焢土窯"
    },
    {
      "段": [
        [
          "一二三，倪仔人，穿新褲、穿新衫。四五六，倪仔人，糖仔期把握。七八九，倪仔人，[敖^力]行更[敖^力]走。一二三、四五六、七八九，倪仔人合阿母來去外媽兜，佚陶、食膳羞，拜年、領紅包。",
          "tsit8 nng7 sann, gin2-a2-lang5, tshing7 sin-khoo3, tshing7 sin-sann. si3 goo7 lak8, gin2-a2-lang5, thng5-a2 kui pa2-ak. tshit peh kau2, gin2-a2-lang5, gau5 kiann5 koh gau5 tsau2. tsit8 nng7 sann, si3 goo7 lak8, tshit peh kau2, gin2-a2-lang5 kah a-bu2 lai5-khi3 gua7-ma2 tau, tshit-tho5, tsiah8 tshenn-tshau, pai3-ni5, nia2 ang5-pau."
        ]
      ],
      "篇名": "一二三"
    },
    {
      "段": [
        [
          "元宵暝，大家舉花燈，花燈閃閃爍，閃閃爍，爍期暝，大人倪仔笑咪咪。有人放天燈，天燈飛去天頂。元宵暝，有人舉花燈，有人放天燈，大家歡歡喜喜看花燈，不驚暗暝風冷冷。",
          "guan5-siau mi5, tai7-ke giah8 hue-ting, hue-ting siam2-siam2-sih, siam2-siam2-sih, sih kui mi5, tua7-lang5 gin2-a2 tshio3-bi-bi. u7 lang5 pang3 thian-ting, thian-ting pue khi3 thinn-ting2. guan5-siau mi5, u7 lang5 giah8 hue-ting, u7 lang5 pang3 thian-ting, tai7-ke huann-huann-hi2-hi2 khuann3 hue-ting, m7 kiann am3-mi5 hong ling2-ling2."
        ]
      ],
      "篇名": "元宵暝"
    },
    {
      "段": [
        [
          "菜頭菜頭葉青青，菜頭菜頭白白白，菜頭避在土下底。菜頭白白脆脆，你刻兔仔，我刻嘓雞，伊刻的是啥咧？看來看去搜攏無，氣一下提來燉排骨當食佚陶。",
          "tshai3-thau5 tshai3-thau5 hioh8 tshenn-tshenn, tshai3-thau5 tshai3-thau5 peh8-peh8-peh8, tshai3-thau5 bih ti7 thoo5 e7-te2. tshai3-thau5 peh8-peh8 tshe3 tshe3, li2 khik thoo3-a2, gua2 khik kok-ke, i khik e5 si7 siann2 leh? khuann3 lai5 khuann3 khi3 tshiau long2 bo5, khi3 tsit8-e7 theh8 lai5 kun5 pai5-kut tng tsiah8 tshit-tho5 ."
        ]
      ],
      "篇名": "菜頭"
    },
    {
      "段": [
        [
          "鏗鏗叩叩穿木屐，倪仔足重食。倪仔在食什麼咧？船仔，一隻，牛，一隻，象，一隻，虎也一隻。哎哦喂啊驚倒人，倪仔實在有[敖^力]食。（啊哈，免驚啦！）鏗鏗叩叩穿木屐，原來倪仔是在食餅。",
          "khiang-khiang-khoo3-khoo3 tshing7 bak8-kiah8, gin2-a2 tsiok tiong7-tsiah8. gin2-a2 ti7 tsiah8 siann2-mih8 leh? tsun5-a2, tsit8 tsiah, gu5, tsit8 tsiah, tshiunn7, tsit8 tsiah, hoo2 ia7 tsit8 tsiah. ai3 oo5 ue7-a7 kiann-to2-lang5, gin2-a2 sit8-tsai7 u7 gau5 tsiah8. (a-ha, bian2 kiann lah! ) khiang-khiang-khoo3-khoo3 tshing7 bak8-kiah8, guan5-lai5 gin2-a2 si7 ti7 tsiah8 piann2."
        ]
      ],
      "篇名": "倪仔食象"
    },
    {
      "段": [
        [
          "木瓜樹，直溜溜，木瓜樹，開黃花，樹仔頂，生木瓜。木瓜若炸彈，這種炸彈有婐媠，會使食，給人彈，倪仔恬恬仔看，看伊慢慢仔大，乃看乃吞嘴涎。",
          "bok8-kue tshiu7, tit8-liu-liu, bok8-kue tshiu7, khui ng5-hue, tshiu7-a2 ting2, senn bok8-kue. bok8-kue na7 tsa3-tan5, tsit tsiong2 tsa3-tan5 u7 koo2-tsui, e7-sai2 tsiah8, be7 ka7 lang5 tuann7, gin2-a2 tiam7-tiam7-a2 khuann3, khuann3 i ban7-ban7-a2 tua7, na2 khuann3 na2 thun tshui3-nua7 ."
        ]
      ],
      "篇名": "木瓜"
    },
    {
      "段": [
        [
          "紅金魚目睛圓輪輪，烏金魚目睛也圓輪輪。紅金魚尾閭若像紅紅的紗仔裙，烏金魚尾閭若像烏烏的紗仔裙。金魚慢慢仔泅水，若像在跳舞，來來去去跳足久，金魚跳舞誠好看，在水裡免驚會流汗。",
          "ang5-kim-hi5 bak8-tsiu inn5-lin-lin, oo-kim-hi5 bak8-tsiu ia7 inn5-lin-lin. ang5-kim-hi5 bue2-liu na2-tshiunn7 ang5-ang5 e5 se-a2 kun5, oo-kim-hi5 bue2-liu na2-tshiunn7 oo-oo e5 se-a2 kun5. kim-hi5 ban7-ban7-a2 siu5-tsui2, na2-tshiunn7 ti7 thiau3-bu2, lai5-lai5-khi3-khi3 thiau3 tsiok ku2, kim-hi5 thiau3-bu2 tsiann5 ho2-khuann3, ti7 tsui2--nih8 bian2 kiann e7 lau5-kuann7."
        ]
      ],
      "篇名": "金魚"
    },
    {
      "段": [
        [
          "鸚哥鸚哥嘴勾勾，會講話，有夠[敖^力]。鸚哥話足夠，自於天光中晝，一兩句話，上無也講幾十道。鸚哥鸚哥[敖^力]講話，會曉幾句攏盡拚，咿咿啊啊足大聲，伊在講什麼？家己也不知也。",
          "ing-ko ing-ko tshui3 kau-kau, e7 kong2-ue7, u7 kau3 gau5. ing-ko ue7 tsiok kau7, tsu7 i thinn-kng kau3 tiong-tau3, tsit8 nng7 ku3 ue7, siong7-bo5 ia7 kong2 kui2 tsap8 tau2. ing-ko ing-ko gau5 kong2-ue7, e7-hiau2 kui2 ku3 long2 tsin7 piann3, inn-inn-ann5-ann5 tsiok tua7-siann, i ti7 kang2 siann2-mih8? ka-ki7 a2 m7 tsai-iann2."
        ]
      ],
      "篇名": "鸚哥嘴勾勾"
    },
    {
      "段": [
        [
          "膨鼠膨鼠尾膨膨，樹仔下叩叩走，叩叩撞。膨鼠膨鼠尾翹翹，樹仔頂叩叩爬，叩叩跳。叩叩爬，叩叩跳，樹頂的鳥仔，驚一下飛了了。",
          "phong3-tshi2 phong3-tshi2 bue2 phong7-phong7, tshiu7-a2 kha khau-khau-tsau2, khau-khau-tsong5. phong3-tshi2 phong3-tshi2 bue2 khiau3-khiau3, tshiu7-a2 ting2 khok-khok-peh, khok-khok-thiau3. khok-khok-peh, khok-khok-thiau3, tshiu7-ting2 e5 tsiau2-a2, kiann tsit8-e7 pue liau2-liau2."
        ]
      ],
      "篇名": "膨鼠"
    },
    {
      "段": [
        [
          "目睛圓圓，腹肚白白，虱目魚，尾閭開雙叉。虱目魚，肉甜甜，有的人愛煎，有的人愛炸，有的人愛煮湯，有的人愛勾[火+庚]，有的人愛紅燒，有的人愛彼囉五柳居。虱目魚，好滋味，伊若無彼濟剌，大家一定更加合意。",
          "bak8-tsiu inn5-inn5, pak-too2 peh8-peh8, sat-bak8-hi5, bue2-liu khui siang-tshe. sat-bak8-hi5, bah tinn-tinn, u7 e5 lang5 ai3 tsian, u7 e5 lang5 ai3 tsa3, u7 e5 lang5 ai3 tsu2-thng, u7 e5 lang5 ai3 kau-kinn, u7 e5 lang5 ai3 ang5-sio, u7 e5 lang5 ai3 hit-lo7 goo7-liu2-ki. sat-bak8-hi5, ho2 tsu-bi7, i na7-bo5 hiah tse7 tshi3 , tai7-ke it-ting7 koh khah kah-i3."
        ]
      ],
      "篇名": "虱目魚"
    },
    {
      "段": [
        [
          "好朋友，有時辰手牽手，有時辰來拍球，有時辰[手+亥]千秋，有時辰也是會相揪。好朋友，有時辰旋街，有時辰讀冊，有時辰公園坐，有時辰掩咯喈。",
          "ho2-ping5-iu2, u7-si5-tsun7 tshiu2-khan-tshiu2, u7-si5-tsun7 lai5 phah-kiu5, u7-si5-tsun7 hainn3-tshian-tshiu, u7-si5-tsun7 ia7 si7 e7 sio-khiu2. ho2-ping5-iu2, u7-si5-tsun7 seh8-ke, u7-si5-tsun7 thak8-tsheh, u7-si5-tsun7 kong-hng5 tse7, u7-si5-tsun7 am-koh-ke."
        ]
      ],
      "篇名": "好朋友"
    },
    {
      "段": [
        [
          "貓咪貓咪喵喵喵，目睛展開腹肚飫。我喵喵喵，伊也喵喵喵。貓咪看著魚，愈喵愈大聲，喵喵喵，隨我行。貓咪食飽飽，腹肚攏飫，伊也是更喵喵喵。",
          "niau-mi niau-mi miau-miau-miau, bak8-tsiu tian2-khui pak-too2 iau. gua2 miau-miau-miau, i ia7 miau-miau-miau. niau-mi khuann3 tioh8 hi5, lu2 miau lu2 tua7-siann, miau-miau-miau, tue3 gua2 kiann5. niau-mi tsiah8-pa2-pa2, pak-too2 long2 be7 iau, i ia7 si7 koh miau-miau-miau."
        ]
      ],
      "篇名": "貓咪"
    },
    {
      "段": [
        [
          "山下食肉丸，爬山爬高高。爬去山末頂，來看好光景。恬恬聽風在吹，恬恬看雲在飛，日頭光赤炎炎，山下的車，一隻一隻若蚼蟻。",
          "suann-kha tsiah8 bah-uan5, peh-suann peh kuan5-kuan5. peh khi3 suann-bue2-ting2, lai5 khuann3 ho2 kong-king2. tiam7-tiam7 thiann hong ti7 tshue, tiam7-tiam7 khuann3 hun5 ti7 pue, jit8-thau5-kng tshiah-iann7-iann7, suann-kha e5 tshia, tsit8 tsiah tsit8 tsiah na7 kau2-hia7."
        ]
      ],
      "篇名": "爬山"
    },
    {
      "段": [
        [
          "油菜花，黃黃黃，油菜花，期菜園，期片菜園若花園。大家攏來看黃花，乃看乃講笑詼，風輕輕仔吹，避在菜園內，黃黃的蛾仔，驚一下揚揚飛。",
          "iu5-tshai3-hue, ng5-ng5-ng5, iu5-tshai3-hue, kui tshai3-hng5, kui phian3 tshai3-hng5 na7 hue-hng5. tai7-ke long2 lai5 khuann3 ng5-hue, na2 khuann3 na2 kong2 tshio3-khue, hong khin-khin-a2 tshue, bih ti7 tshai3-hng5 lai7, ng5-ng5 e5 iah8-a2, kiann tsit8-e7 iann7-iann7-pue."
        ]
      ],
      "篇名": "油菜花"
    }
  ]
}
