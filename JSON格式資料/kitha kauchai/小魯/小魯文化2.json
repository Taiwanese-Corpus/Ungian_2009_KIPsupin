{
  "出版年": "2000",
  "出版者": "小魯文化事業股份有限公司",
  "年級別": "無",
  "文類": "其他教材",
  "書名": "創作閩南語兒童詩歌－尾椎翹上天",
  "書寫系統": "漢字",
  "資料": [
    {
      "段": [
        [
          "蓮花猶未開，一頭尖尖、一頭圓圓，若像桃仔更有芳味，一粒一粒期水池。紅田嬰，停在蓮花頂，日頭若出來，蓮花慢慢仔開，紅田嬰驚一下，目睛遂展加偌大蕊。",
          "lian5-hue iau2-bue7 khui, tsit8 thau5 tsiam-tsiam, tsit8 thau5 inn5-inn5, na2-tshiunn7 tho5-a2 koh u7 phang-bi7, chit8 liap8 chit8 liap8 kui tsui2-ti5. ang5-tshan5-enn, thing5 ti7 lian5-hue ting2, jit8-thau5 na7 tshut--lai5, lian5-hue ban7-ban7-a2 khui, ang5-tshan5-enn kiann tsit8-e7, bak8-tsiu suah tian2 kah jua7 tua7 lui2."
        ]
      ],
      "篇名": "蓮花開"
    },
    {
      "段": [
        [
          "岸頂跳咧跳咧，水裡泅咧泅咧，會掠蟲，喳喳喳，會唱歌，呷呷呷，喳喳喳、呷呷呷，田蛤仔，真正[敖^力]。若有閒，管伊早時抑下晝，伊在蓮葉頂曝日頭。",
          "huann7 ting2 thiau3--leh thiau3--leh, tsui2--nih8 siu5--leh siu5--leh, e7 liah8 thang5, tsha7-tsha7-tsha7, e7 tshiunn3-kua, kap-kap-kap, tsha7-tsha7-tsha7, kap-kap-kap, tshan5-kap-a2, tsin-tsiann3 gau5. na7 u7-ing5, kuan2 i tsa2-si5 a2 e7-tau3, i ti7 lian5-hioh8 ting2 phak8 jit8-thau5."
        ]
      ],
      "篇名": "田蛤仔"
    },
    {
      "段": [
        [
          "一支草青青歇一隻紅田嬰。一片草青青，歇一群紅田嬰。風若吹，紅田嬰，天頂飛。草青青，滿四界，哇啊，後來遂尋無紅田嬰。",
          "tsit8 ki tshau2 tshenn-tshenn hioh tsit8 tsiah ang5-tshan5-enn. tsit8 phian3 tshau2 tshenn-tshenn, hioh tsit8 tin7 ang5-tshan5-enn. hong na7 tshue, ang5-tshan5-enn, thinn-ting2 pue. tshau2 tshenn-tshenn, mua2-si3-ke3, ua-a, au7--lai5 suah tshue7 bo5 ang5-tshan5-enn."
        ]
      ],
      "篇名": "草青青"
    },
    {
      "段": [
        [
          "蓮霧紅極極，一斤六十四。蓮霧甜蜜蜜，無刺也無骨。蓮霧誠濟汁，吃得攏澀。一塊續一塊，蓮霧脆脆脆。期盤吃了了，哎哦哎哦，誠敗勢。",
          "lian2-bu7 ang5-ki3-ki3, tsit8 kin lak8-tsap8-si3. lian2-bu7 tinn-bit8-bit8, bo5 tshi3 ia bo5 kut. lian2-bu7 tsiann5 tse7 tsiap, tsiah8 tioh8 lang2 be7 siap. tsit8 te3 sua3 tsit8 te3, lian2-bu7 tshe3-tshe3-tshe3. kui puann5 tsiah8 liau2-liau2, ai3 oo5 ai oo5, tsiann5 phainn2-se3."
        ]
      ],
      "篇名": "蓮霧"
    },
    {
      "段": [
        [
          "日頭有夠大，天氣有夠熱，暗晡齊避在樹仔頂，吱吱吱，在唱歌。僅單有聽著聲，看來看去無看影。暗晡齊，暗晡齊，你若唱了嘴焦腹肚飫，趕緊落來予阮請，阮兜有茶更有餅。",
          "jit8-thau5 u7-kau3 tua7, thinn-khi3 u7-kau3 juah8, am2-poo-tse5 bih ti7 tshiu7-a2 ting2, ki-ki-ki,ti7 tshiunn3-kua. kan-tann u7 thiann tioh8 siann, khuann3 lai5 khuann3 khi3 bo5 khuann3 iann2. am2-poo-tse5,am2-poo-tse5, li2 na7 tshiunn3 liau2 tshui3-ta pak-too2-iau, kuann2-kin2 loh8 lai5 hoo7 gun2 tshiann2, gun2 tau u7 te5 koh u7 piann2."
        ]
      ],
      "篇名": "暗晡齊"
    },
    {
      "段": [
        [
          "荔枝荔枝滿樹枝，荔枝荔枝形圓圓，荔枝荔枝紅極極。白白的肉酸甘甜，烏烏的核內底避，大人倪仔食加笑咪咪，有人乃食乃擦下頦，有人食傷濟，險險仔得突肚臍。",
          "nai7-tsi nai7-tsi mua2 tshiu7-ki, nai7-tsi nai7-tsi hing5 inn5-inn5, nai7-tsi nai7-tsi ang5-ki3-ki3. peh8-peh8 e5 bah sng-kam-tinn, oo-oo e5 hut8 lai7-te2 bih, tua7-lang5 gin2-a2 tsiah8 kah tshio3-bi-bi, u7 lang5 na2 tsiah8 na2 tshit e7-huai5, u7 lang5 tsiah8 siunn tse7 , hiam2-hiam2-a2 tioh8 tut8 too7-tsai5."
        ]
      ],
      "篇名": "荔枝"
    },
    {
      "段": [
        [
          "火金姑，不驚天烏烏，不驚看無路，四界飛，在尋婆。火金姑，尋婆有別步，一葩火閃咧閃咧，在伊的腹肚。",
          "hue2-kim-koo, m7 kiann thinn-oo-oo, m7 kiann khuann3 bo5 loo7, si3-ke3 pue, ti7 tshue7 po5. hue2-kim-koo, tshue7 po5 u7 pat8-poo7, tsit8 pha hue2 sih--leh sih--leh, ti7 i e5 pak-too2."
        ]
      ],
      "篇名": "火金姑"
    },
    {
      "段": [
        [
          "滿天雲烏烏，大粒細粒落西北雨，雞仔、鴨仔沃加沾糊糊。雞仔頭縮縮緊避雨，雨愈大鴨仔愈合意，毛密密若像穿棕蓑，有的在洗浴，有的在泅水，有的在潛沒，翹上天的是搖咧搖咧的尾椎。",
          "mua2-thinn hun5 oo-oo, tua7 liap8 se3 liap8 loh8 sai-pak-hoo7, ke-a2, ah-a2 ak ka tam5-koo5-koo5. ke-a2 thau5 kiu-kiu kin2 bih-hoo7, hoo7 lu2 tua7 ah-a2 lu2 kah-i3, moo bat8-bat8 na2-tshiunn7 tshing7 tsang-sui, u7 e5 ti7 se2-ik8, u7 e5 ti7 siu5-tsui2, u7 e5 ti7 tshang3-bi7, khiau3 tsiunn7-thinn e5 si7 io5--leh io5--leh e5 bue2-tsui."
        ]
      ],
      "篇名": "尾椎翹上天"
    },
    {
      "段": [
        [
          "蓮葉大大大，蓮葉青青青，若一支一支的雨傘，期水池，誠好看。魚仔泅來泅去，有這娞的雨傘，得免驚日頭大大大，也免驚雨毛仔落遂。",
          "lian5-hioh8 tua7-tua7-tua7, lian5-hioh8 tshenn-tshenn-tshenn, na7 tsit8 ki tsit8 ki e5 hoo7-suann3, kui tsui2-ti5, tsiann5 ho2-khuann3. hi5-a2 siu5 lai5 siu5 khi3, u7 tsia sui2 e5 hoo7-suann3, tioh8 bian2 kiann jit8-thau5 tua7-tua7-tua7, ia7 bian2 kiann hoo7-mng5-a2 loh8 be7 suah."
        ]
      ],
      "篇名": "蓮葉大大大"
    },
    {
      "段": [
        [
          "山頂雲白白，山若像變較低。山頂若無雲，山攏無啥變。雲白白，若像煙，伊在變把戲，來給咱騙。",
          "suann-ting2 hun5 peh8-peh8, suann na2-tshiunn7 pian3 khah ke7. suann-ting2 na7-bo5 hun5, suann long2 bo5 siann2 pian3.hun5 peh8-peh8, na2-tshiunn7 ian, i ti7 pian3-pa2-hi3, lai5 ka7 lan2 phian3."
        ]
      ],
      "篇名": "白雲"
    },
    {
      "段": [
        [
          "天青青，雲烏烏；也出日，也落雨。小雨屑屑仔落，日頭赤炎炎，有人避在停歇腳，有人偏偏欲沃雨，衫沾沾，攏不驚，有人舉雨傘，有人掛彼囉烏目鏡。",
          "thinn tshinn-tshinn, hun5 oo-oo; ia7 tshut-jit8, ia7 loh8-hoo7. sio2-hoo7 se3-se3-a2 loh8, jit8-thau5 tshiah-iam7-iam7, u7 lang5 bih ti7 thing5-hioh-kha, u7 lang5 phian-phian beh ak-hoo7, sann tam5-tam5, long2 m7 kiann, u7 lang5 giah8 hoo7-suann3, u7 lang5 kua3 hit-lo7 oo-bak8-kiann3."
        ]
      ],
      "篇名": "西北雨"
    },
    {
      "段": [
        [
          "樹仔下，足濟菇，一蕊一蕊開四散，一蕊一蕊若雨傘，一蕊一蕊足好看。天頂若落雨，四散四散的菇，不驚風誠[風+壽]，不驚雨足粗，展開開、展娞娞，當予蚼蟻來避風來避雨。",
          "tshiu7-a2 kha, tsiok tse7 koo, tsit8 lui2 tsit8 lui2 khui si3-suann3, tsit8 lui2 tsit8 lui2 na7 hoo7-suann3, tsit8 lui2 tsit8 lui2 tsiok ho2-khuann3. thinn-ting2 na7 loh8-hoo7, si3-suann3 si3-suann3 e5 koo, m7 king hong tsiann5 thau3 , m7 kiann hoo7 tsiok tshoo, tian2 khui-khui, tian2 sui2-sui2, thang hoo7 kau2-hia7 lai5 phiah-hong lai5 phiah-hoo7."
        ]
      ],
      "篇名": "菇"
    },
    {
      "段": [
        [
          "雨若停，天若晴，陵螺陵螺，披一個殼，無穿鞋，慢慢仔趖，慢慢仔爬，爬去籬笆頂，目睛伸伸縮縮，若電動天線，慢慢仔趖，慢慢仔看。",
          "hoo7 na7 thing5, thinn na7 tsinn5, loo7-le5 loo7-le5, phainn7 tsit8 e5 khak, bo5 tshing7-e5, ban7-ban7-a2 so5, ban7-ban7-a2 pe5, pe5 khi3 li5-pa ting2, bak8-tsiu tshun-tshun-kiu-kiu, na7 tian7-tong7 thian-suann3, ban7-ban7-a2 so5, ban7-ban7-a2 khuann3."
        ]
      ],
      "篇名": "陵螺"
    },
    {
      "段": [
        [
          "在海邊，看風景，期個大海有夠娞，一粒日頭紅紅紅，僅若喝酒醉，慢慢仔、慢慢仔墜。一下無注意，若像有人提一個蓋，海也蓋、山也蓋，天也蓋、地也蓋。蓋一下四界遂暗暗。舉頭一下看，哇！這個蓋足濟孔，有大孔、有小孔，一孔一孔變做滿天星，一粒一粒，金爍爍，一粒一粒，明朗朗。",
          "ti7 hai2-pinn, khuann3 hong-king2, kui e5 tua7-hai2 u7-kau3 sui2, tsit8 liap8 jit8-thau5 ang5-ang5-ang5, kan-na7 lim tsiu2-tsui3 , ban7-ban7-a2, ban7-ban7-a2 tui7. tsit8-e7 bo5 tsu3-i3, na2-tshiunn7 u7 lang5 the5 tsit8 e5 kua3 , hai2 ia7 kham3, suann ia7 kham3, thian ia7 kham3, te7 a2 kham3. kham3 tsit8-e7 si3-ke3 suah am3-am3. giah8-thau5 tsit8-e7 khuann3, ua! Tsit e5 kua3 tsiok tse7 khang, u7 tua7-khang, u7 se3-khang, tsit8 khang tsit8 khang pian3-tso3 mua2-thinn-tshinn, chit8 liap8 chit8 liap8, kim siak-siak, chit8 liap8 chit8 liap8, bing5-long2-long2."
        ]
      ],
      "篇名": "滿天星明朗朗"
    },
    {
      "段": [
        [
          "龍眼圓圓圓，龍眼甜甜甜，龍眼一貫一貫，看加流嘴涎。大家食甜甜，阿嬸生倪仔嬰。留一寡當曝乾，龍眼乾，甜更烏，有的提來送阿姨，有的提來送大姑。",
          "ling5-king2 inn5-inn5-inn5, ling5-king2 tinn-tinn-tinn, ling5-king2 chit8 kng2 chit8 kng2, khuann3 ka lau5 tshui3-nua7. tai7-ke tsiah8 tinn-tinn, a-tsim2 sing gin2-a2-enn. lau5 tsit8-kua2 tang3 phak8-kuann, ling5-ging2-kuann, tinn koh oo, u7 e5 theh8 lai5 sang3 a-i5, u7 e5 theh8 lai5 sang3 tua7-koo."
        ]
      ],
      "篇名": "龍眼"
    },
    {
      "段": [
        [
          "西瓜西瓜，有藤無椏，西瓜藤一直旋、一直大，旋長長，來相盤。西瓜藤，開黃花，黃花結西瓜，一粒一粒青青青，一粒一粒大大大，西瓜給伊提來剖，大家上愛的是甜甜更沙沙。",
          "si-kue si-kue, u7 tin5 bo5 ue, si-kue-tin5 it-tit8 suan, it-tit8 tua7, suan-tng5-tng5, lai5 sio-puann5. si-kue-tin5, khui ng5-hue, ng5-hue kiat si-kue, chit8 liap8 chit8 liap8 tshenn-tshenn-tshenn, chit8 liap8 chit8 liap8 tua7-tua7-tua7, si-kue ka7 i theh8 lai5 phua3, tai7-ke siong7 ai3 e5 si7 tinn-tinn koh sua-sua."
        ]
      ],
      "篇名": "西瓜"
    },
    {
      "段": [
        [
          "草仔埔，平平平，草仔埔，青青青，日時有人來曝日頭，也有人來看紅田嬰。草仔埔，青青青，草仔埔，平平平，暗時有人來找火金姑，也有人來看天頂全全星。",
          "tshau2-a2-poo, penn5-penn5-penn5, tshau2-a2-poo, tshenn-tshenn-tshenn, jit8-si5 u7 lang5 lai5 phak8 jit8-thau5, ia7 u7 lang5 lai5 khuann3 ang5-tshan5-enn. tshau2-a2-poo, tshenn-tshenn-tshenn, tshau2-a2-poo, penn5-penn5-penn5, am3-si5 u7 lang5 lai5 tshue7 hue2-kim-koo, ia7 u7 lang5 lai5 khuann3 thinn-ting2 tsuan5-tsuan5 tshinn."
        ]
      ],
      "篇名": "草仔埔"
    },
    {
      "段": [
        [
          "雀鳥仔，揚揚飛。雀鳥仔，飛去何位？雀鳥仔，四界飛、四界尋，尋粟仔、也找蟲，粟仔黃黃、蟲青青，緊返來飼紅嬰。",
          "tshiok-tsiau2-a2, iann7-iann7-pue. tshiok-tsiau2-a2, pue khi3 to2-ui7? tshiok-tsiau2-a2, si3-ke3 pue, si3-ke3 tshue7, tshue7 tshik-a2, ia7 tshue7 thang5, tshik-a2 ng5-ng5, thang5 tshenn-tshenn, kin2 tng2 lai5 tshi7 ang5-enn."
        ]
      ],
      "篇名": "雀鳥仔"
    },
    {
      "段": [
        [
          "苦瓜一壘一壘，不是虻仔叮，不是予人搥，一壘一壘，也有伊的娞，自然自然上婐媠。阿媽煮苦瓜湯，阿媽煮苦瓜茶，阿媽講此一味上退火，僅單無人提來炊粿。",
          "khoo2-kue tsit8 lui2 tsit8 lui2, m7 si7 bang2-a2 ting3, m7 si7 hoo7 lang5 tui5, tsit8 lui2 tsit8 lui2, ia7 u7 i e5 sui2, tsu7-jian5 tsu7-jian5 siong7 koo2-tsui. a-ma2 tsu2 khoo2-kue-thng, a-ma2 tsu2 khoo2-kue-te5, a-ma2 kong2 tsu2 it-bi7 siong7 the3-hue2, kan-tann bo5 lang5 theh8 lai5 tshue-kue2."
        ]
      ],
      "篇名": "苦瓜"
    },
    {
      "段": [
        [
          "清清的水池，蓮花滿滿是，蓮花誠清芳，蓮花點點紅。風微微仔吹，雲慢慢仔飛，白翎鸞飛來水池，白翎鸞頭傾傾，伊若像在照鏡，也若像在尋魚。",
          "tshing-tshing e5 tsui2-ti5, lian5-hue mua2-mua2-si7, lian5-hue tsiann5 tshing-phang, lian5-hue tiam2-tiam2 ang5 . hong bi5-bi5-a2 tshue, hun5 ban7-ban7-a2 pue, peh8-ling5-si pue lai5 tsui2-ti5, peh8-ling5-si thau5 khi-khi, i na2-tshiunn7 ti7 tsio3-kiann3, a2 na2-tshiunn7 ti7 tshue7-hi5."
        ]
      ],
      "篇名": "清清的水池"
    }
  ]
}
