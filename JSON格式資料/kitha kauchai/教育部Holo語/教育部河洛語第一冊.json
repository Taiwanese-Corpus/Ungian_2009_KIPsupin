{
  "出版年": "1997",
  "出版者": "教育部、台灣省國民學校教師研習會",
  "年級別": "三年級",
  "文類": "其他教材",
  "書名": "國民小學鄉土語言教材－河洛語學習手冊第一冊",
  "書寫系統": "漢字",
  "資料": [
    {
      "段": [
        [
          "目睭金金看",
          "Bak8-tsiu1 kim1-kim1 khuann3"
        ],
        [
          "耳仔恬恬聽",
          "Hinn7-a2 tiam7-tiam7 thiann1"
        ],
        [
          "看雲看花看媠的物件",
          "Khuann3 hun5 khuann3 hue1 khuann3 sui2 e5 mih8-kiann7"
        ],
        [
          "聽水聽風聽人的心聲",
          "Thiann1 tsui2 thiann1 hong1 thiann1 lang5 e5 sim1-siann1"
        ],
        [
          "啊大嘴開開",
          "A1 tua7-tshui3 khui1-khui1"
        ],
        [
          "唱出快樂的歌聲",
          "Tshiunn3 tshut4 khuai3-lok8 e5 kua1-siann1"
        ]
      ],
      "篇名": "第一課 唱出快樂的歌聲"
    },
    {
      "段": [
        [
          "我的房間有一個鏡，入佇一個古早型的鏡台裡，我真愛彼個鏡台，也真愛照鏡。",
          "Gua2 e5 pang5-king1 u7 tsit8 e5 kiann3, jip8 ti7 tsit8 e5 koo2-tsa2 hing5 e5 kiann3-tai5 nih8, gua2 tsin1 ai3 hit4 e5 kiann3-tai5, ia7 tsin1 ai3 tsio3 kiann3."
        ],
        [
          "無代誌的時陣，我定定坐佇鏡台前，恬恬仔看鏡，問講我是啥人？鏡就笑我無聊。",
          "Bo5 tai7-tsi3 e5 si5-tsun7, gua2 tiann7-tiann7 tse7 ti7 kiann3-tai5 tsing5, tiam7-tiam7-a2 khuann3 kiann3, mng7 kong2 gua2 si7 siann2-lang5? kiann3 tsiu7 tshio3 gua2 bo5-liau5."
        ],
        [
          "歡喜的時陣，我也愛坐咧看家己，就會看著一個歡頭喜面、古錐可愛的囝仔。忍牢，也會共鏡講：「我愛你！」鏡就笑我「阿達阿達」。",
          "Huann1-hi2 e5 si5-tsun7, gua2 ia7 ai3 tse7 leh4 khuann3 ka1-ki7, tsiu7 e7 khuann3 tioh8 tsit8 e5 huann1-thau5-hi2-bin7, koo2-tsui1 kho2-ai3 e5 gin2-a2. jim2 be7 tiau5, ia7 e7 ka7 kiann3 kong2: “gua2 ai3 li2!” kiann3 tsiu7 tshio3 gua2「阿達阿達」。 ."
        ],
        [
          "悲傷的時陣，我閣較愛對鏡講我的煩惱及委屈，有時，嘛會偷偷仔流目屎。伊也會綴我流目屎。",
          "Pi1-siong1 e5 si5-tsun7, gua2 koh4-khah4 ai3 tui3 kiann3 kong2 gua2 e5 huan5-lo2 kap4 ui2-khut4, u7-si5, ma7 e7 thau1-thau1-a2 lau5 bak8-sai2. i1 ia7 e7 tue3 gua2 lau5 bak8-sai2."
        ],
        [
          "啊！我知啦！我愛照鏡，原來伊毋若照著我的表情，也會照出我的心情。",
          "A2! gua2 tsai1 lah4! gua2 ai3 tsio3 kiann3, guan5-lai5 i1 m7-na7 tsio3 tioh8 gua2 e5 piau2-tsing5, ia7 e7 tsio3 tshut4 gua2 e5 sim1-tsing5."
        ]
      ],
      "篇名": "第二課 照鏡"
    },
    {
      "段": [
        [
          "一二三四五六七，",
          "Tsit8 nng7 sann1 si3 goo7 lak8 tshit4,"
        ],
        [
          "看啥人算數著第一。",
          "Khuann3 siann2-lang5 sng3-siau3 tioh8 te7-it4."
        ],
        [
          "一枝筆，兩枝筆，",
          "Tsit8 ki1 pit4, nng7 ki1 pit4,"
        ],
        [
          "一算算到二十一。",
          "Tsit8-sng3 sng3 kau3 ji7-tsap8-it4."
        ],
        [
          "一尾魚，兩尾魚，",
          "Tsit8 bue2 hi5, nng7 bue2 hi5,"
        ],
        [
          "一算算到三十二。",
          "Tsit8-sng3 sng3 kau3 sann1-tsap8-ji7."
        ],
        [
          "一領衫，兩領衫，",
          "Tsit8 nia2 sann1, nng7 nia2 sann1,"
        ],
        [
          "一算算到四十三。",
          "Tsit8-sng3 sng3 kau3 si3-tsap8-sann1."
        ],
        [
          "一粒芋，兩粒芋，",
          "Tsit8 liap8 oo7, nng7 liap8 oo7,"
        ],
        [
          "一算算到五十五。",
          "Tsit8-sng3 sng3 kau3 goo7-tsap8-goo7."
        ],
        [
          "一蕊花，兩蕊花，",
          "Tsit8 lui2 hue1, nng7 lui2 hue1,"
        ],
        [
          "一算算到八十八。",
          "Tsit8-sng3 sng3 kau3 peh4-tsap8-peh4."
        ],
        [
          "一隻猴，兩隻猴，",
          "Tsit8 tsiah4 kau5, nng7 tsiah4 kau5,"
        ],
        [
          "一算算到九十九。",
          "Tsit8-sng3 sng3 kau3 kau2-tsap8-kau2."
        ],
        [
          "二四六，三五七，",
          "Ji7 si3 lak8, sann1 goo7 tshit4,"
        ],
        [
          "算來算去我第一。",
          "Sng3 lai5 sng3 khi3 gua2 te7-it4."
        ]
      ],
      "篇名": "第三課 看啥人算第一"
    },
    {
      "段": [
        [
          "拜三中晝，放學轉來。一下入門，就看著客廳有一個人客，及媽媽那看電視那在講話。我就閃對後壁，想欲恬恬仔入去房間。媽媽看著，就講：「姨婆來咱兜迌，哪會無相借問？」",
          "Pai3-sann1 tiong1-tau3, pang3-oh8 tng2--lai5. tsit8-e7 jip8-mng5, tsiu7 khuann3 tioh8 kheh4-thiann1 u7 tsit8 e5 lang5-kheh4, kap4 ma1-ma1 na2 khuann3 tian7-si7 na2 teh4 kong2-ue7. gua2 tsiu7 siam2 tui3 in1 au7-piah4, siunn7 beh4 tiam7-tiam7-a2 jip8 khi3 pang5-king1. ma1-ma1 khuann3--tioh8, tsiu7 kong2: “i5-po5 lai5 lan2 tau1 tshit4-tho5, na2-e7 bo5 sio1-tsioh4-mng7?”"
        ],
        [
          "「姨……？」我毋捌按呢叫過，慣勢，煞叫出來。",
          "“I5 ……?” gua2 m7 pat4 an2-ne1 kio3 kue3, be7 kuan3-si3, suah4 kio3 be7 tshut4--lai5."
        ],
        [
          "媽媽就歹勢歹勢對姨婆講：「這馬的囝仔真害，連一個相借問都曉。」",
          "Ma1-ma1 tsiu7 phainn2-si3 phainn2-si3 tui3 i5-po5 kong2: “tsit4-ma2 e5 gin2-a2 tsin1 hai7, lian5 tsit8 e5 sio1-tsioh4-mng7 to1 be7-hiau2.”"
        ],
        [
          "「姨婆！」聽媽媽講，我緊叫。",
          "“I5-po5!” Thiann1 ma1-ma1 kong2, gua2 kin2 kio3."
        ],
        [
          "「姨婆按怎？」無想著媽媽閣問。",
          "“I5-po5 an2-tsuann2?” bo5 siunn7 tioh8 ma1-ma1 koh4 mng7."
        ],
        [
          "「姨婆……」想講是中晝，就用國語講：「午安！」",
          "“I5-po5 ……” siunn7 kong2 si7 tiong1-tau3, tsiu7 ing7 Kok4-gi2 kong2: 「午安！」"
        ],
        [
          "但是，媽媽無滿意，講：「『午安』姨婆聽無啊！台灣話愛按怎講？」",
          "Tan7-si7, ma1-ma1 bo5 mua2-i3, kong2: “『午安』 i5-po5 thiann1-bo5 a1! Tai5-uan5-ue7 ai3 an2-tsuann2 kong2?”"
        ],
        [
          "「[敖^力]……[敖^力]……」我想講：「早安」講「[敖^力]早」，「午安」煞曉講。",
          "“Gau5 …… gau5……” gua2 siunn7 kong2: 「早安」 kong2 “gau5-tsa2” , 「午安」suah4 be7-hiau2 kong2."
        ],
        [
          "這個時陣，電視抵好用台語講：「各位觀眾朋友，午安。」我聽著，有一點仔見笑，趕緊走入去房間。",
          "Tsit4 e5 si5-tsun7, tian7-si7 tu2-ho2 ing7 Tai5-gi2 kong2: “kok4-ui7 kuan1-tsiong3 ping5-iu2, ngoo2-an1.” gua2 thiann1--tioh8, u7 tsit8-tiam2-a2 kian3-siau3, kuann2-kin2 tsau2 jip8 khi3 pang5-king1."
        ]
      ],
      "篇名": "第四課 相借問"
    },
    {
      "段": [
        [
          "「害啊啦，我的手表仔毋知走去叨位啊。媽媽，你有看著我的手表仔無？」阿珍面憂憂，目頭結結問媽媽。",
          "“Hai7--a1 lah4, gua2 e5 tshiu2-pio2-a2 m7 tsai1 tsau2 khi3 to2-ui7 a1. ma1-ma1, li2 u7 khuann3 tioh8 gua2 e5 tshiu2-pio2-a2 bo5?” a1-tinn1 bin7-iu1-iu1, bak8-thau5 kat4-kat4 mng7 ma1-ma1."
        ],
        [
          "媽媽面笑笑講：「哈，哈，哈，阿珍，你閣在喝害啊，閣在尋物件啊，著無？你哦，你又閣在及手表仔耍匿相尋啊。」",
          "Ma1-ma1 bin7 tshio3-tshio3 kong2: “ha1, ha1, ha1, a1-tinn1, li2 koh4 teh4 huah4 hai7--a1, koh4 teh4 tshue7 mih8-kiann7 a2, tioh8--bo5? li2 ooh4, li2 iu7-koh4 teh4 kap4 tshiu2-pio2-a2 sng2 bih4-siong3-tshue7 a2.”"
        ],
        [
          "阿珍嘴翹翹應：「媽媽，我毋是在及手表仔匿相尋，拜託咧，你共我鬥尋一下。這粒手表仔是爸爸送我的生日禮物。我足愛的呢！無論按怎我一定著愛尋出來！」",
          "A1-tinn1 tshui3 khiau3-khiau3 in3: “ma1-ma1, gua2 m7 si7 teh4 kap4 tshiu2-pio2-a2 bih-siong3-tshue7, pai3-thok4 leh4, li2 ka7 gua2 tau3 tshue7 tsit8-e7. tsit4 liap8 tshiu2-pio2-a2 si7 pa1-pa1 sang3 gua2 e5 senn1-jit8 le2-mih8. gua2 tsiok4 ai3 e5 neh4! Bo5-lun7 an2-tsuann2 gua2 it4-ting7 tioh8-ai3 tshue7--tshut4-lai5!”"
        ],
        [
          "「阿珍，手表仔家己生腳走去，是你家己烏白囥，才會尋無，你若會當共物件囥固定的所在，就不時在尋無物件。」媽媽牽阿珍對伊講。",
          "“A1-tinn1, tshiu2-pio2-a2 be7 ka1-ki7 senn1-kha1 tsau2--khi3, si7 li2 ka1-ki7 oo1-peh8 khng3, tsiah4 e7 tshue7 bo5, li2 na7 e7-tang3 ka7 mih8-kiann7 khng3 koo3-ting7 e5 soo2-tsai7, tsiu7 be7 put4-si5 teh4 tshue7 bo5 mih8-kiann7.” ma1-ma1 khan1 a1-tinn1 tui3 i1 kong2."
        ],
        [
          "阿珍頭犁犁：「好啦，我後擺一定會注意共物件收囥佇固定的所在，毋閣，這粒手表仔若拍毋見，我是欲按怎對爸爸交代？」",
          "A1-tinn1 thau5 le5-le5: “ho2--lah4, gua2 au7-pai2 it4-ting7 e7 tsu3-i3 ka7 mih8-kiann7 siu1 khng3 ti7 koo3-ting7 e5 soo2-tsai7, m7-koh4, tsit liap8 tshiu2-pio2-a2 na7 phah4-m7-kinn3, gua2 si7 beh4 an2-tsuann2 tui3 pa1-pa1 kau1-tai7?”"
        ],
        [
          "「手表仔我有替你收起來囥啊，佇屜仔內你去挓！」媽媽講。",
          "“Tshiu2-pio2-a2 gua2 u7 the3 li2 siu1 khi2 lai5 khng3 a, ti7 thuah4-a2 lai7 li2 khi3 theh8!” ma1-ma1 kong2."
        ],
        [
          "「多謝你，媽媽。」阿珍歡喜甲那走那跳。",
          "“To1-sia7 li2, ma1-ma1.” a1-tinn1 huann1-hi2 kah4 na2 tsau2 na2 thiau3."
        ]
      ],
      "篇名": "第五課 及手表仔匿相尋"
    },
    {
      "段": [
        [
          "時間：禮拜日中晝十二點。",
          "Si5-kan1: Le2-pai3 jit8 tiong1-tau3 tsap8-ji7 tiam2."
        ],
        [
          "人物：爸爸、媽媽、姊姊阿蓮、弟弟阿明。",
          "Jin5-but8: Pa1-pa1, ma1-ma1, tse2-tse2 a1-lian5, ti1-ti1 a1-bing5."
        ],
        [
          "地點：食飯廳。",
          "Te7-tiam2: Tsiah8-png7-thiann1."
        ],
        [
          "（開幕的時，桌頂有囥菜，阿明坐佇椅仔，阿蓮徛佇邊仔，爸爸媽媽行入來。）",
          "(Khui1-boo7 e5 si5, toh4-ting2 u7 khng3 tshai3, a1-bing5 tse7 ti7 i2-a2, a1-lian5 khia7 ti7 pinn1-a2, pa1-pa1 ma1-ma1 kiann5--jip8-lai5. )"
        ],
        [
          "媽媽：食飯囉！阿蓮，你哪戇戇徛蹛遐？",
          "Ma1-ma1: Tsiah8-png7 loh4! a1-lian5, li2 na2 gong7-gong7 khia7 tua3 hia1?"
        ],
        [
          "阿蓮：媽媽，你看，弟弟啦，伊閣坐人的位啊！",
          "A1-lian5: Ma1-ma1, li2 khuann3, ti1-ti1 lah4, i1 koh4 tse7 lang5 e5 ui7 a1!"
        ],
        [
          "阿明：今仔日有焢肉是我上愛食的，你手較長，彼旁你去坐。",
          "A1-bing5: Kin1-a2-jit8 u7 khong3-bah4 si7 gua2 siong7 ai3 tsiah8 e5, li2 tshiu2 kah4 tng5, hit4 ping5 li2 khi3 tse7."
        ],
        [
          "爸爸：阿明，你……（目睭看阿明）",
          "Pa1-pa1: A1-bing5, li2 …-… (bak8-tsiu1 khuann3 a1-bing5)"
        ],
        [
          "阿明：好啦！讓你啦，赫無通。（足毋情願坐轉去家己的位。）",
          "A1-bing5: Ho2--lah4! niu7 li2 lah4, hiah4 bo5-thang1. (tsiok4 m7 tsing5-guan7 tse7 tng2 khi3 ka1-ki7 e5 ui7. )"
        ],
        [
          "阿蓮：（手指桌頂的菜）今仔日有五個菜一個湯，有魚有肉，閣有……，這是啥麼菜咧？",
          "A1-lian5: (Tshiu2 ki2 toh4-ting2 e5 tshai3) kin1-a2-jit8 u7 goo7 e5 tshai3 tsit8 e5 thng1, u7 hi5 iu2 bah4, koh4 u7……, tse1 si7 siann2-mih8 tshai3 leh4?"
        ],
        [
          "媽媽：彼是菜脯卵，最近南部欠水，青菜及果子攏貴蔘蔘。",
          "Ma1-ma1: He1 si7 tshai3-poo2 nng7, tsue3-kin7 lam5-poo7 khiam3-tsui2, tshenn1-tshai3 kap4 kue2-tsi2 long2 kui3-sam1-sam1."
        ],
        [
          "（阿明三嘴做兩嘴在扒飯，食甲足大聲的。）",
          "(A1-bing5 sann1-tshui3 tso3 nng7 tshui3 teh4 pe1 png7, tsiah8 kah4 tsiok4 tua7 siann1 e5. )"
        ],
        [
          "爸爸：阿明，你看你，食無食相，一點仔規矩都無。",
          "Pa1-pa1: A1-bing5, li2 khuann3 li2, tsiah8 bo5 tsiah8-siunn3, tsit8-tiam2-a2 kui1-ki2 to1 bo5."
        ],
        [
          "阿蓮：伊是枵鬼虎，驚會食無。",
          "A1-lian5: I1 si7 iau1-kui2-hoo2, kiann1 e7 tsiah8 bo5."
        ],
        [
          "阿明：才毋是咧，我是欲較緊去看電視。",
          "A1-bing5: tsiah4 m7 si7 leh4, gua2 si7 beh4 khah4 kin2 khi3 khuann3 tian7-si7."
        ],
        [
          "（共碗箸下咧）爸爸媽媽，我食飽啊！",
          "(Ka7 uann2-ti7 he7 le3) Pa1-pa1 ma1-ma1, gua2 tsiah8-pa2 a1!"
        ],
        [
          "（阿明對客廳行去。）",
          "(A1-bing5 tui3 kheh4-thiann1 kiann5--khi3. )"
        ],
        [
          "媽媽：慢且是咧，你來一下。",
          "Ma1-ma1: Ban7-tshiann2-si7 leh4, li2 lai5 tsit8-e7."
        ],
        [
          "阿蓮：（看阿明的面，笑甲）",
          "A1-lian5: (Khuann3 a1-bing5 e5 bin7, tshio3 kah4)"
        ],
        [
          "恁看，弟弟的面，食飽閣紮飯包。",
          "Lin2 khuann3, ti1-ti1 e5 bin7, tsiah8-pa2 koh4 tsah4 png7-pau1."
        ],
        [
          "媽媽：（對著阿明）飯碗內的飯，著扒予清氣，毋拍損五榖，咱愛知「一粒米，百粒汗」。",
          "Ma1-ma1: (Tui3 tioh8 a1-bing5) png7-uann2 lai7 e5 png7, tioh8 pe5 hoo7 tshing1-khi3, m7 phah4-sng2 ngoo2-kok4, lan2 ai3 tsai1 “tsit8 liap8 bi2, pah4 liap8 kuann7.”"
        ],
        [
          "阿蓮：著著著！『須知盤中飧』",
          "A1-lian5: tioh8 tioh8 tioh8! 『須知盤中飧』"
        ],
        [
          "（閉幕）",
          "(pi3-boo7)"
        ]
      ],
      "篇名": "第六課一粒米百粒汗"
    },
    {
      "段": [
        [
          "豬仔",
          "Ti1-a2"
        ],
        [
          "耳仔大，嘴闊闊，",
          "Hinn7-a2 tua7, tshui3 khuah4-khuah4,"
        ],
        [
          "愛睏愛食就是我。",
          "Ai3-khun3 ai3 tsiah8 tsiu7-si7 gua2."
        ],
        [
          "好過日，真快活，",
          "Ho2-kue3-jit8, tsin1 khuann3-uah8,"
        ],
        [
          "無想後日欲按怎。",
          "Bo5 siunn7 au7-jit8 beh4 an2-tsuann2."
        ],
        [
          "貓咪",
          "Niau1-mi1"
        ],
        [
          "貓咪，貓咪，",
          "Niau1-mi1, niau1-mi1 ,"
        ],
        [
          "看啥麼？",
          "Khuann3 siann2-mih8?"
        ],
        [
          "我鼻著鳥鼠味。",
          "Gua2 phinn7 tioh8 niau2-tshi2 bi7."
        ],
        [
          "貓咪，貓咪，",
          "Niau1-mi1, niau1-mi1 ,"
        ],
        [
          "欲叨去？",
          "Beh4 to2 khi3?"
        ],
        [
          "我欲去掠鳥鼠。",
          "Gua2 beh4 khi3 liah8 niau2-tshi2."
        ],
        [
          "鰗鰡",
          "Hoo5-liu1"
        ],
        [
          "鰗鰡，鰗鰡，",
          "Hoo5-liu1, hoo5-liu1,"
        ],
        [
          "發嘴鬚，",
          "Huat4 tshui3-tshiu1,"
        ],
        [
          "[敖^力]鑽[敖^力]泅，",
          "Gau5 tsng3 gau5 siu5,"
        ],
        [
          "滑溜溜，",
          "Kut8-liu1-liu1,"
        ],
        [
          "人欲掠，",
          "Lang5 beh4 liah8,"
        ],
        [
          "趕緊溜。",
          "Kuann2-kin2 liu1."
        ]
      ],
      "篇名": "第七課 動物歌謠"
    },
    {
      "段": [
        [
          "「根據中央氣象局的報告，中度風颱 ＸＸ下晡一點已經佇花蓮附近登陸，中心……」收音機在播送風颱最新的消息。窗仔外，歸片白茫茫，風聲咻咻叫，大雨一陣續一陣，天公伯仔輸有啥麼傷心的代誌，流赫呢濟的目屎？",
          "“Kin1-ki3 Tiong1-iong1 khi3-siong7-kiok8 e5 po3-ko3, tiong1-too7 hong1-thai1 ＸＸ e7-poo1 tsit8 tiam2 i2-king1 ti7 Hua1-lian5 hu3-kin7 ting1-liok8, tiong1-sim1 ……” siu1-im1-ki1 teh4 po3-sang3 hong1-thai1 tsue3 sin1 e5 siau1-sit4. thang1-a2 gua7, kui1 phian3 peh8-bong5-bong5, hong1-siann1 siuh4-siuh4-kio3, tua7 hoo7 tsit8-tsun7 sua3 tsit8-tsun7, thinn1-kong1-peh4--a2 be7-su u7 siann2-mih8 siong1-sim1 e5 tai7-tsi3, lau5 hiah4-ni7 tse7 e5 bak8-sai2?"
        ],
        [
          "雨水對外口一直洩入來，厝內開始入水，大人攏趕緊在搬物件。無偌久，水慢慢仔淹到腳目，糞埽、報紙、空罐仔有的浮佇水面，流來流去。",
          "Hoo7-tsui2 tui3 gua7-khau2 it4-tit8 siap8--jip8-lai5, tshu3-lai7 khai1-si2 jip8-tsui2, tua7-lang5 long2 kuann2-kin2 teh4 puann1 mih8-kiann7. bo5 lua7 ku2, tsui2 ban7-ban7-a2 im1 kau3 kha1-bak8, pun3-so3, po3-tsua2, khang1-kuan3-a2 u7 e5 phu5 ti7 tsui2-bin7, lau5 lai5 lau5 khi3."
        ],
        [
          "埕裡的水有腳頭窩深，毋知對叨位流來真濟的柴箍、樹仔枝、樹葉仔。囝仔看著外口的大水，歡喜甲在拍噗仔，足想欲落去耍的款，大人歸個目頭結結，一四界全全水，毋知欲按怎？",
          "Tiann5--nih8 e5 tsui2 u7 kha1-thau5-u1 tshim1, m7 tsai1 tui3 to2-ui7 lau5 lai5 tsin1 tse7 e5 tsha5-khoo1, tshiu7-a2-ki1, tshiu7-hioh8-a2. gin2-a2 khuann3 tioh8 gua7-khau2 e5 tua7-tsui2, huann1-hi2 kah4 teh4 phah4-phok8-a2, tsiok4 siunn7 beh4 loh8 khi3 sng2 e5 khuan2, tua7-lang5 kui1-e5 bak8-thau5 kat4-kat4, tsit8-si3-ke3 tsuan5-tsuan5 tsui2, m7 tsai1 beh4 an2-tsuann2?"
        ],
        [
          "好佳哉，到欲暗仔，風雨略仔較停，水也漸漸退去。風颱過去啊！",
          "Ho2-ka1-tsai3, kau3 beh4-am3-a2, hong1-hoo7 lioh8-a2 khah4 thing5, tsui2 ia7 tsiam7-tsiam7 the3--khi3. hong1-thai1 kue3--khi3 a1!"
        ]
      ],
      "篇名": "第八課 風颱"
    },
    {
      "段": [
        [
          "山頂好景緻",
          "Suann1-ting2 ho2 king2-ti3"
        ],
        [
          "朋友相招來去",
          "Ping5-iu2 sio1-tsio1 lai5-khi3"
        ],
        [
          "看著山色樹木青翠",
          "Khuann3 tioh8 suann1-sik4 tshiu7-bak8 tshenn1-tshui3"
        ],
        [
          "鼻著花蕊芳味",
          "Phinn7 tioh8 hue1-lui2 phang1-bi7"
        ],
        [
          "聽著野鳥快樂念歌詩",
          "Thiann1 tioh8 ia2-tsiau2 khuai3-lok8 liam7 kua1-si1"
        ],
        [
          "予人精神清爽心歡喜",
          "Hoo7 lang5 tsing1-sin5 tshing1-song2 sim1 huann1-hi2"
        ],
        [
          "笑聲歌聲滿山墘",
          "Tshio3-siann1 kua1-siann1 mua2 suann1-kinn5"
        ],
        [
          "山頂迌真趣味",
          "Suann1-ting2 tshit4-tho5 tsin1 tshu3-bi7"
        ],
        [
          "海邊好景緻",
          "hai2-pinn1 ho2 king2-ti3"
        ],
        [
          "朋友相招來去",
          "Ping5-iu2 sio1-tsio1 lai5-khi3"
        ],
        [
          "看著海湧溢來溢去",
          "Khuann3 tioh8 hai2-ing2 ik4 lai5 ik4 khi3"
        ],
        [
          "鼻著海風送海味",
          "Phinn7 tioh8 hai2-hong1 sang3 hai2-bi7"
        ],
        [
          "聽著海鳥逍遙念歌詩",
          "Thiann1 tioh8 hai2-tsiau2 siau1-iau5 liam7 kua1-si1"
        ],
        [
          "予人精神清爽心歡喜",
          "Hoo7 lang5 tsing1-sin5 tshing1-song2 sim1 huann1-hi2"
        ],
        [
          "笑聲歌聲滿海墘",
          "Tshio3-siann1 kua1-siann1 mua2 hai2-kinn5"
        ],
        [
          "海邊迌真趣味",
          "Hai2-pinn1 tshit4-tho5 tsin1 tshu3-bi7"
        ]
      ],
      "篇名": "第九課  山看海真趣味"
    },
    {
      "段": [
        [
          "運動會彼工，歸個運動埕鬧熱滾滾，來賓人山人海，連行路都真困難。",
          "Un7-tong7-hue7 hit4 kang1, kui1-e5 un7-tong7-tiann5 lau7-jiat8-kun2-kun2, lai5-pin1 jin5-san1-jin5-hai2, lian5 kiann5-loo7 to1 tsin1 khun3-lan5."
        ],
        [
          "這工毋管是老師、學生，抑是家長攏穿運動衫，準備好好仔展一下，連空氣鼻起來嘛有比賽的氣味。",
          "Tsit4 kang1 m7-kuan2 si7 lau7-su1, hak8-sing1, ah4-si7 ka1-tiunn2 long2 tshing7 un7-tong7 sann1, tsun2-pi7 ho2-ho2-a2 tian2 tsit8-e7, lian5 khong1-khi3 phinn7--khi2-lai5 ma7 u7 pi2-sai3 e5 khi3-bi7."
        ],
        [
          "阮這班參加趣味競賽。一下開始，「加油，加油！」喝甲運動埕親像在地動咧。每一個人攏真拍拚，雖然有人半路跋倒，毋閣攏趕緊起來繼續走。徛佇一旁的家長看著阮的表現，嘛綴在大聲喝加油，有的爸爸媽媽因為替阮緊張，煞記得家己是來賓，嘛攏走入去。",
          "Gun2 tsit4 pan1 tsham1-ka1 tshu3-bi7 king7-sai3. tsit8-e7 khai-si2, “ka1-iu5, ka1-iu5!” huah4 kah4 un7-tong7-tiann5 tshin1-tshiunn7 teh4 te7-tang7 leh4. mui2 tsit8 e5 lang5 long2 tsin1 phah4-piann3, sui1-jian5 u7 lang5 puann3-loo7 puah8-to2, m7-koh4 long2 kuann2-kin2 peh4--khi2-lai5 ke3-siok8 tsau2. khia7 ti7 tsit8-ping5 e5 ka1-tiunn2 khuann3 tioh8 guan2 e5 piau2-hian7, ma7 tue3 teh4 tua7 siann1 huah4 ka1-iu5, u7 e5 pa1-pa1 ma1-ma1 in1-ui7 the3 guan2 kin2-tiunn1, suah4 be7-ki3-tit4 ka1-ki7 si7 lai5-pin1, ma7 long2 tsau2--jip8-khi3."
        ],
        [
          "運動會的節目真精彩，有跳舞、拍拳。有囝仔的，嘛有大人的節目。其中扭大索比賽及大隊接力，是大家攏愛看的。看比賽，我嘛綴在緊張，緊張甲那跳那喝。運動會結束，我嘛無聲啊！",
          "Un7-tong7-hue7 e5 tsiat4-bok8 tsin1 tsing1-tshai2, u7 thiau3-bu2, phah4-kun5. u7 gin2-a2 e5, ma7 u7 tua7-lang5 e5 tsiat4-bok8. ki5-tiong1 giu2-tua7-soh4 pi2-sai3 kap4 tua7-tui7-tsiap4-lek8, si7 tai7-ke1 long2 ai3 khuann3 e5. khuann3 in1 pi2-sai3, gua2 ma7 tue3 teh4 kin2-tiunn1, kin2-tiunn1 kah4 na2 thiau3 na2 huah4. un7-tong7-hue7 kiat4-sok4, gua2 ma7 bo5 siann1 a2!"
        ]
      ],
      "篇名": "第十課 鬧熱的一工"
    },
    {
      "段": [
        [
          "逐禮拜六中晝，爸爸媽媽攏會來學校接我及姊姊，去餐廳食飯。同齊過一家人的「拜六時間」。",
          "Tak8 le2-pai3-lak8 tiong1-tau3, pa1-pa1 ma1-ma1 long2 e7 lai5 hak8-hau7 tsiap4 gua2 kap4 tse2-tse2, khi3 tshan1-thiann1 tsiah8-png7. tang5-tse5 kue3 tsit8-ke1-lang5 e5 “pai3-lak8 si5-kan”."
        ],
        [
          "我及姊姊攏足愛這個「拜六時間」，因為爸爸攏會[毛^火]阮去看展覽。",
          "Gua2 kap4 tse2-tse2 long2 tsiok4 ai3 tsit4 e5 “pai3-lak8 si5-kan”, in1-ui7 pa1-pa1 long2 e7 tshua7 guan2 khi3 khuann3 tian2-lam2."
        ],
        [
          "姊姊上愛看畫展，伊講咱台灣畫家所畫的圖攏真媠。爸爸就講：「因為咱台灣本底就赫媠。」不過，我發覺遐的所在，差不多強欲無去啊。親像有一擺，看了老淡水的畫展，爸爸載阮去淡水，遐的風景，攏去予足高的大樓截截起來啊。",
          "Tse2-tse2 siong7 ai3 khuann3 ue7-tian2, i1 kong2 lan2 Tai5-uan5 ue7-ka1 soo2 ue7 e5 too5 long2 tsin1 sui2. pa1-pa1 tsiu7 kong2: “in1-ui7 lan2 Tai5-uan5 pun2-te2 tsiu7 hiah4 sui2.” put4-ko3, gua2 huat4-kak4 hia1-e5 soo2-tsai7, tsha1-put4-to1 kiong5-beh4 bo5--khi3 a1. tshin1-tshiunn7 u7 tsit8 pai2, khuann3 liau2 lau7 Tam7-tsui2 e5 ue7-tian2, pa1-pa1 tsai3 guan2 khi3 Tam7-tsui2, hia1-e5 hong1-king2, long2 khi3 hoo7 tsiok4 kuan5 e5 tua7-lau5 tsah8-tsah8--khi2-lai5 a1."
        ],
        [
          "我愛看的是汽車大展及資訊展覽，我上愛看「未來車」，想講坐佇內面，毋知偌風神咧。資訊展覽足刺激的，當然，噓！我上愛耍「電玩」囉！爸爸攏管我，干單會摸我的頭殼，講我人細心大；姊姊上討厭，逐擺攏趕趕叫，閣講我耍「電玩」無水準。哼！伊無捌汽車及電腦才是倯咧！",
          "Gua2 ai3 khuann3 e5 si7 khi3-tshia1 tai7-tian2 kap4 tsu1-sin3 tian2-lam2, gua2 siong7 ai3 khuann3 「未來車」 , siunn7 kong2 tse7 ti7 lai7-bin7, m7 tsai1 lua7 hong1-sin5 leh4. tsu1-sin3 tian2-lam2 tsiok4 tshi3-kik4 e5, tong1-jian5, 噓! gua2 siong7 ai3 sng2 「電玩」 loh4! Pa1-pa1 long2 be7 kuan2 gua2, kan1-tann1 e7 bong1 gua2 e5 thau5-khak4, kong2 gua2 lang5-se3-sim1-tua7; tse2-tse2 siong7 tho2-ia3, tak8-pai2 long2 kuann2-kuann2-kio3, koh4 kong2 gua2 sng2 「電玩」 bo5 tsui2-tsun2. hngh4! I1 m7 bat4 khi3-tshia1 kap4 tian7-nau2 tsiah4 si7 song5 leh4!"
        ]
      ],
      "篇名": "第十一課 拜六時間"
    },
    {
      "段": [
        [
          "青紅燈",
          "Tshenn1-ang5-ting1"
        ],
        [
          "十字路口青紅燈，",
          "Sip8-ji7 loo7-khau2 tshenn1-ang5-ting1,"
        ],
        [
          "青燈紅燈分予清。",
          "Tshenn1-ting ang5-ting1 hun1 hoo7 tsheng1."
        ],
        [
          "青燈才通行，",
          "Tshenn1-ting1 tsiah4 thang1 kiann5,"
        ],
        [
          "紅燈著愛停，",
          "Ang5-ting1 tioh8-ai3 thing5,"
        ],
        [
          "欲行欲停看予明。",
          "Beh4 kiann5 beh4 thing5 khuann3 hoo7 bing5."
        ],
        [
          "天橋",
          "Thian1-kio5"
        ],
        [
          "過車路，行天橋，",
          "Kue3 tshia1-loo7, kiann5 thian1-kio5,"
        ],
        [
          "慢慢仔行，毋免驚。",
          "Ban7-ban7-a2 kiann5, m7 bian2 kiann1."
        ],
        [
          "車對橋腳走，",
          "Tshia1 tui3 kio5-kha1 tsau2,"
        ],
        [
          "人佇橋頂行。",
          "Lang5 ti7 kio5-ting2 kiann5."
        ],
        [
          "行橋頂，看風景，",
          "kiann5 kio5-ting2, khuann3 hong1-king2,"
        ],
        [
          "車來車去，",
          "Tshia1 lai5 tshia khi3,"
        ],
        [
          "攏毋驚。",
          "long2 m7 kiann1."
        ],
        [
          "火車",
          "Hue2-tshia1"
        ],
        [
          "啌！啌！啌！啌！",
          "Khong3! Khong3! Khong3! Khong3!"
        ],
        [
          "火車駛入站，",
          "Hue2-tshia1 sai2 jip8 tsam7,"
        ],
        [
          "門開啊，",
          "mng5 khui1-a1,"
        ],
        [
          "真濟人，",
          "Tsin1 tse7 lang5,"
        ],
        [
          "有人落車，有人上車。",
          "U7 lang5 loh8-tshia1, u7 lang5 tsiunn7-tshia1."
        ],
        [
          "長長的火車，",
          "Tng5-tng5 e5 hue2-tshia1,"
        ],
        [
          "會當坐偌濟人咧？",
          "E7-tang3 tse7 lua7 tse7 lang5 leh4?"
        ],
        [
          "一台一台的車廂，",
          "Tsit8 tai5 tsit8 tai5 e5 tshia1-siunn1,"
        ],
        [
          "一個一個算看覓。",
          "Tsit8 e5 tsit8 e5 sng3 khuann3 mai7."
        ],
        [
          "門關起來啊，",
          "Mng5 kuainn--khi2-lai5 a1,"
        ],
        [
          "火車駛出站──",
          "Hue2-tshia1 sai2 tshut4 tsam7──"
        ],
        [
          "啌！啌！啌！啌！",
          "Khong3! Khong3! Khong3! Khong3!"
        ]
      ],
      "篇名": "第十二課 交通歌謠"
    }
  ]
}
