{
  "作者": "胡萬川總編輯",
  "出版年": "1993",
  "出版者": "台中縣立文化中心",
  "文類": "褒歌",
  "書名": "石岡鄉閩南語歌謠",
  "書寫系統": "漢羅",
  "資料": [
    {
      "段": [
        [
          "送阮夫君卜起行，目屎流漓出聲，正手舉旗，倒手牽子，我君做你去拍拼，家內放心免探聽。",
          "Sang3 gun2 hu-kun beh khi2-kiann5, bak8-sai2 liu5-li5 be7 chhut-siann, chiann3-chhiu2 giah8 ki5, to3-chhiu2 khan kiann2, goa2 kun cho3 li2 khi3 phah-piann3, ka-lai7 hong3-sim bian2 tham3-thiann."
        ],
        [
          "為國盡忠無惜命，將軍出門好名聲，正手舉旗，倒手牽子，我君麼著神明有靈聖，保庇功勞頭一名。",
          "Ui7 kok chin7-tiong bo5 sioh mia7, chiong-kun chhut-mng5 ho2 mia5-siann, chiann3-chhiu2 giah8 ki5, to3-chhiu2 khan kiann2, goa2 kun ma7 tioh8 sin5-beng5 u7 leng5-siann3, po2-pi3 kong-lo5 thau5 chit8 mia5."
        ],
        [
          "火車慢慢卜起行，目屎流漓出聲，正手舉旗，倒手牽子，我君麼著卜轉隨便定，解散歌詩滿街迎。",
          "Hoe2-chhia ban7-ban7 beh khi2-kiann5, bak8-sai2 liu5-li5 be7 chhut-siann, chiann3-chhiu2 giah8 ki5, to3-chhiu2 khan kiann2, goa2 kun ma7 tioh8 beh tng2 sui5-pian7 tiann7, kai2-san3 koa-si moa2-ke ngia5."
        ],
        [
          "這爿看過彼爿崙，看見阿娘紅嘴唇，今暗想卜合伊睏，又驚翁轉來巡。",
          "Chit peng5 khoann3 koe3 hit peng5 lun7, khoann3-kinn3 a-niu5 ang5 chhui3-tun5, kim-am3 siunn7 beh kah i khun3, iu7 kiann in ang tng2 lai5 sun5."
        ],
        [
          "阿哥講話無分寸，小妹無翁亦無君，阮兜豬母歸大群，卜你予伊做郎君。",
          "A-ko kong2-oe7 bo5 hun-chhun3, sio2-moe7 bo5 ang iah8 bo5 kun, gun2 tau ti-bo2 kui toa7-kun5, beh li2 hou7 i cho3 long5-kun."
        ],
        [
          "這爿看過彼爿溪，看見阿娘穿白鞋，阿哥趕緊負伊過，予娘過溪免褪鞋。",
          "Chit peng5 khoann3 koe3 hit peng5 khe, khoann3-kinn3 a-niu5 chheng7 peh8-e5, a-ko koann2-kin2 ainn7 i ke3, hou7 niu5 koe3-khe bian2 thng3 e5."
        ],
        [
          "阿哥生做真緣頭，過水功夫真正敖，就請媒人來阮兜，想卜嫁你做家後。",
          "A-ko sinn-cho3 chin ian5-thau5, koe3-chui2 kang-hu chin-chiann3 gau5, chiu7 chhiann2 mui5-lang5 lai5 gun2 tau, siunn7 beh ke3 li2 cho3 ke-au7."
        ],
        [
          "一等查某撒豆箍，荏懶查某好蓋土，人人講你監督嫂，暝暝睏總舖。",
          "It-teng2 cha-bou2 ia7 tau7-khou, lam2-noa7 cha-bou2 ho2 kham3-thou5, lang5-lang5 kong2 li2 kam3-tok so2, mi5-mi5 khun3 chong2-phou3."
        ],
        [
          "有名有姓查某呰爾嬈，七點五分到工寮，看著主任就青驚，看著監督扭稠稠。",
          "U7 mia5 u7 sinn3 cha-bou2 chiah-nih8 hiau5, chhit tiam2 gou7 hun kau3 kang-liau5, khoann3 tioh8 chu2-jim7 chiu7 chhinn-kiann, khoann3 tioh8 kam3-tok giu2 tiau5-tiau5."
        ],
        [
          "桂花芬芳好芳味，愛花著愛惜花枝，玉體全部獻予你，望君痛惜你妻兒。",
          "Koe3-hoe hun-hong ho2 phang-bi7, ai3 hoe tioh8-ai3 sioh hoe-ki, giok8-the2 choan5-pou7 hian3 hou7 li2, bang7 kun thiann3-sioh li2 chhe-ji5."
        ],
        [
          "愛妻請你免致意，一生無採野花枝，痛你卜像痛家己，白頭偕老不分離。",
          "Ai3-chhe chhiann2 li2 bian2 ti3-i3, it-seng bo5 chhai2 ia2 hoe-ki, thiann3 li2 beh chhiunn7 thiann3 ka-ki7, pek8-thio5 kai-lo2 m7 hun-li7."
        ],
        [
          "日本來台勢力有，查甫掠去做軍伕，放某放子踮佇厝，無米通煮食蕃薯。",
          "Jit8-pun2 lai5 Tai5 se3-lat8 u7, cha-pou liah8 khi3 cho3 kun-hu, pang3 bou2 pang3 kiann2 tiam3 ti7 chhu3, bo5 bi2 thang chu2 chiah8 han-chi5."
        ],
        [
          "婦女逼做慰安婦，佳哉光復日本輸，有人歡喜見丈夫，有人啼哭見骨灰。",
          "Hu7-li2 pek cho3 ui7-an-hu7, ka-chai3 kong-hok8 Jit8-pun2 su, u7 lang5 hoann-hi2 kinn3 tiong7-hu, u7 lang5 thi5-khau3 kinn3 kut-hu."
        ],
        [
          "石磨挨粿著二人，查甫挨磨真粗重，某舀糯米囥磨孔，炊做甜粿糗又芳。",
          "Chioh8-bo7 e-koe2 tioh8 nng7 lang5, cha-pou e-bo7 chin chhou-tang7, bou2 khat chut8-bi2 khng3 bo7-khang, chhoe cho3 tinn-koe2 khiu7 iu7 phang."
        ],
        [
          "荔枝好食著擘皮，姑娘生水親像花，你我親成來匹配，毋免予你做工課。",
          "Nai7-chi ho2-chiah8 tioh8 peh-phoe5, kou-niu5 sinn sui2 chhin-chhiunn7 hoe, li2 goa2 chhin-chiann5 lai5 phit-phoe3, m7 bian2 hou7 li2 cho3 khang-khoe3."
        ],
        [
          "甘蔗好食著削皮，阿哥你是七仔詼，若是合你來做伙，將來一定會後悔。",
          "Kam-chia3 ho2-chiah8 tioh8 siah-phoe5, a-ko li2 si7 chhit-a2-khoe, na7 si7 kah li2 lai5 cho3-hoe2, chiong-lai5 it-teng7 e7 hio7-hoe2."
        ],
        [
          "翁來播田某擔秧，辛苦工作腳手酸，看到大欉有所向，豐盛收成滿粟倉。",
          "Ang lai5 pou3-chhan5 bou2 tann-ng, sin-khou2 kang-chok kha-chhiu2 sng, khoann3 tioh8 toa7-chang5 iu2-sou2 ng3, hong-seng7 siu-seng5 moa2 chhek-chhng."
        ]
      ],
      "篇名": "無"
    }
  ]
}
