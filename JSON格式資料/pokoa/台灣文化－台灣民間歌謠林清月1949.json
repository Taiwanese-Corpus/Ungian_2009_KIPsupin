{
  "作者": "林清月",
  "出版年": "1949",
  "出版者": "台灣文化",
  "文類": "褒歌",
  "書名": "台灣文化－臺灣歌謠（下）",
  "書寫系統": "漢字",
  "資料": [
    {
      "段": [
        [
          "也沒樹腳可秋凊，大日曝去黑暗眩，曝著小娘無要緊，曝著阿君太可憐。",
          "Ia7 bo5 chhiu7-kha thang chhiu-chhin3, toa7-jit8 phak8 khi3 ou-am3-hin5, phak8 tioh8 sio2-niu5 bo5 iau3-kin2, phak8 tioh8 a-kun thai3 kho2-lin5."
        ],
        [
          "火車卜行鐵枝頂，關即趕到哥面前，夭壽車長真僥倖，無可等候五分鐘。",
          "Hoe2-chhia boeh kiann5 thih-ki teng2, koainn chiah koann2 kau3 ko bin7-cheng5, iau2-siu7 chhia-tiunn2 chin hiau-heng7, bo5 thang tan2-hau7 gou7 hun-cheng."
        ],
        [
          "冬菰大蕊成雨傘，魚鰍大尾成鱸鰻，看咱無著咱就煞，來做閹雞較快活。",
          "Tang-kou toa7-lui2 seng5 hou7-soann3, hi5-liu toa7-boe2 seng5 lou5-moa5, khoann3 lan2 bo5 tioh8 lan2 chiu7 soah, lai5 cho3 iam-ke khah khuinn3-oah8."
        ],
        [
          "田螺無腳行有綴，魚鰍無鱗會替砂，當時是你來愛我，此時閒話講歸拖。",
          "Chhan5-le5 bo5 kha kiann5 u7 toe3, hi5-liu bo5 lan5 e7 the3-soa, tong-si5 si7 li2 lai5 ai3 goa2, chit si5 eng5-oe7 kong2 kui-thoa."
        ],
        [
          "含笑過午芎蕉味，夜合值香月光暝，阿君有心娘無意，害我相思病全年。",
          "Ham5-chhiau3 koe3-ngou2 kin-chio bi7, ia7-hap8 tat8 hiunn goeh8-kng mi5, a-kun u7 sim niu5 bo5 i3, hai7 goa2 siunn-si pinn7 choan5 ni5."
        ],
        [
          "肥白好體值人痛，目神嘴勢值害兄，害我神神豎定定，想卜離開腳沒行。",
          "Pui5-peh8 ho2-the2 tat8 lang5 thiann3, bak8-sin5 chhui3-se3 tat8 hai7 hiann, hai7 goa2 sin5-sin5 khia7 teng7-teng7, siunn7 boeh li7-khui kha bo5 kiann5."
        ],
        [
          "韭菜開花親像香，松柏點火會出油，阮厝老某罔將就，破船過港較贏泅。",
          "Ku2-chhai3 khui-hoe chhin-chhiunn7 hiunn, chheng5-peh tiam2-hoe2 e7 chhut-iu5, gun2 chhu3 lau7-bou2 bong2 chiong-chiu7, phoa3-chun5 koe3 kang2 khah iann5 siu5."
        ],
        [
          "食飯一人一塊碗，個人敢有二心肝，細漢無母都會大，大漢無娘沒快活。",
          "Chiah8-png7 chit8 lang5 chit8 te3 oann2, ko3-jin5 kam2 u7 nng7 sim-koann, se3-han3 bo5 bo2 to e7 toa7, toa7-han3 bo5 niu5 bo5 khuinn3-oah8."
        ],
        [
          "拿拔好食枝尾霧，小船出海半沉浮，娘仔生美在伊厝，阿君無學掩身符。",
          "na5-poat8 ho2-chiah8 ki-boe2 bu7, sio2-chun5 chhut-hai2 poann3 tim5-phu5, niu5-a2 sinn sui2 chai7 i chhu3, a-kun bo5 oh8 iam2-sin-hu5."
        ],
        [
          "神魂被娘迷落鼎，鼎蓋蓋落較密城，也著共娘求生命，灶空不可許緊燃。",
          "Sin5-hun5 pi7 niu5 be5 loh8 tiann2, tiann2-koa3 kham3--loh8 khah bat8 siann5, ia7 tioh8 ka7 niu5 kiu5 sinn3-mia7, chau3-khang m7 thang he7 kin2-hiann5."
        ],
        [
          "鳳梨成熟真好味，甘蔗新出食沒甜，查某美醜無比止，若是中意就值錢。",
          "ong7-lai5 seng5-sek8 chin ho2-bi7, kam-chia3 sin-chhut chiah8 bo5 tinn, cha-bou2 sui2-bai2 bo5 pi2-chi2, na7 si7 tiong3-i3 chiu7 tat8-chinn5."
        ],
        [
          "大欉樹腳好蔭影，房中大鏡好梳粧，粧卜給君無愛返，可來給君痛久長。",
          "Toa7-chang5 chhiu7-kha ho2 im3-ng2, pang5-tiong toa7-kiann3 ho2 se-chng, chng boeh hou7 kun bo5 ai3 tng2, thang lai5 hou7 kun thiann3 ku2-tng5."
        ],
        [
          "相思病落遍身酸，較慘重症病在床，父母不知濫糝問，醫生直喚佛直扛。",
          "Siunn-si pinn7 loh8 phian3-sin sng, khah chham2 tang7-cheng3 pinn7 chai7 chhng5, pe7-bo2 m7 chai lam7-sam2 mng7, i-seng tit8 hoan3 put8 tit8 kng."
        ]
      ],
      "篇名": "無"
    }
  ]
}
