{
  "作者": "無",
  "出版年": "0",
  "出版者": "竹林印書局",
  "文類": "歌仔冊",
  "書名": "安童買菜歌",
  "書寫系統": "漢字",
  "資料": [
    {
      "段": [
        [
          "編出古早兮時代，念乎恁聽即兮知，武州一位梁秀才，伊來越州探英台。",
          "Pian chhut kou2-cha2 e5 si5-tai7, liam7 hou7 lin2 thiann chiah e7 chai, Bu2-chiu chit8 ui7 Niu5 siu3-chai5, i lai5 Oat8-chiu tham3 Eng-tai5."
        ],
        [
          "祝母聽廣梁秀才，緊叫安童去買菜，秀才伊來頭一擺，買菜返來通款代。",
          "Chiok-bu2 thiann kong2 Niu5 siu3-chai5, kin2 kio3 An-tong5 khi3 boe2-chhai3, siu3-chai5 i lai5 thau5 chit8 pai2, boe2-chhai3 tng2--lai5 thang khoan2-tai7."
        ],
        [
          "通來款代梁秀才，安童聽著笑咳咳，姑娘歡喜我都知，安人提錢乎我開。",
          "Thang lai5 khoan2-tai7 Niu5 siu3-chai5, An-tong5 thiann tioh8 chhio3-hai-hai, kou-niu5 hoann-hi2 goa2 to chai, an-jin5 theh8 chinn5 hou7 goa2 khai."
        ],
        [
          "童仔赶緊好來去，行路親像風送箭，安童哥仔有主意，就款現錢四千四。",
          "Tong5--a2 koann2-kin2 ho2 lai5-khi3, kiann5-lou7 chhin-chhiunn7 hong sang3 chinn3, An-tong5 ko-a2 u7 chu2-i3, chiu7 khoan2 hian7-chinn5 si3-chheng-si3."
        ],
        [
          "背上肩頭珍動硯，東平加伊撞過來，西平加伊撞過去，一路那行那歡喜。",
          "Poe7-chiunn7 keng-thau5 tin7-tang7-hi3, tang-peng5 ka7 i long3 koe3 lai5, sai-peng5 ka7 i long3 koe3 khi3, chit8-lou7 na2 kiann5 na2 hoann-hi2."
        ],
        [
          "學笠閣煞無愛致，賓擔順煞夯一支，菜籃趕緊就挑起，就緊落街卜料理。",
          "Oh8-lih8 koh soa3 bo5 ai3 ti3, pin3-tann sun7-soa3 gia5 chit8 ki, chhai3-na5 koann2-kin2 chiu7 thiau khi2, chiu7 kin2 loh8 koe beh liau7-li2"
        ],
        [
          "來去買菜一層代，安童哥仔有主裁，隨時趕緊落街來，買菜卜請梁秀才。",
          "Lai5-khi3 boe2-chhai3 chit chan5 tai7, An-tong5 ko-a2 u7 chu2-chhai5, sui5-si5 koann2-kin2 loh8 koe lai5, boe2-chhai3 beh chhiann2 Niu5 siu3-chai5."
        ],
        [
          "菜色著買恰香派，緊去著緊通返來，汝著乎我好交帶，不通正人箱等待。",
          "Chhai3-sek tioh8 boe2 khah phong-phai3, kin2 khi3 tioh8 kin2 thang tng2--lai5, li2 tioh8 hou7 goa2 ho2 kau-tai3, m7 thang cheng3-lang5 siunn tan2-thai7."
        ],
        [
          "[門@丨]好來到大廳邊，奏巧[門@丨]著仁心姊，這人極赤又無比，安童看著驚半死。",
          "Tu2-ho2 lai5 kau3 toa7-thiann pinn, chhau3-khiau2 tu2 tioh8 Jin5-sim chi2, chit lang5 kek8 chhiah iu7 bu5-pi2, An-tong5 khoann3 tioh8 kiann poann3-si2."
        ],
        [
          "仁心就叫安童汝，汝化赶緊是卜年，是卜報死亦不是，賓擔菜籃就扞去。",
          "Jin5-sim chiu7 kio3 An-tong5 li2, li2 hiah koann2-kin2 si7 beh nih8, si7 beh po3-si2 iah8 m7 si7, pin3-tann chhai3-na5 chiu7 koann7 khi3."
        ],
        [
          "實在不是卜報死，全頭共我相通知，汝是鄭小亦不是，今日咱厝有代志。",
          "Sit8-chai7 m7 si7 beh po3-si2, choan5-thau5 ka7 goa2 sio thong-ti, li2 si7 tinn3-siau2 iah8 m7 si7, kim-jit8 lan2 chhu3 u7 tai7-chi3."
        ],
        [
          "安人叫我落街去，姓梁三伯來到只，甲咱姑娘仝結義，叫我買菜來請伊。",
          "An-jin5 kio3 goa2 loh8 koe khi3, sinn3 Niu5 Sam-phek lai5 kau3 chi2, kah lan2 kou-niu5 kang7 kiat-gi7, kio3 goa2 boe2-chhai3 lai5 chhiann2 i."
        ],
        [
          "汝是溜我省代志，卜去後擺即來去，仁心姊仔听一見，汝是鄭小亦不是。",
          "Li2 si7 liu3 goa2 siann2 tai7-chi3, beh khi3 au7-pai2 chiah lai5-khi3, Jin5-sim chi2--a2 thiann chit8-kinn3, li2 si7 tinn3-siau2 iah8 m7 si7."
        ],
        [
          "[門@丨]汝卜去落街市，我卜寄汝買三味，汝來叫我不通去，我看安童大不義。",
          "Tu2 li2 beh khi3 loh8 koe-chhi7, goa2 beh kia3 li2 boe2 sann-bi7, li2 lai5 kio3 goa2 m7 thang khi3, goa2 khoann3 An-tong5 tai7 put-gi7."
        ],
        [
          "褲頭有葛十二錢，寄買花粉甲胭脂，不通加阮打不見，是卜寄汝買三味。",
          "Khou3-thau5 u7 kat chap8-ji7 chinn5, kia3-boe2 hoe-hun2 kah ian-chi, m7 thang ka7 gun2 phah-m7-kinn3, si7 beh kia3 li2 boe2 sann-bi7."
        ],
        [
          "那是共阮打不見，十二是卜罰廿四，得確著愛恰注意，不見我就無客氣",
          "Na7 si7 ka7 gun2 phah-m7-kinn3, chap8-ji7 si7 beh hoat8 ji7-si3, tek-khak tioh8-ai3 khah chu3-i3, m7 kinn3 goa2 chiu7 bo5 kheh-khi3"
        ],
        [
          "安童哥仔就說起，仁心姊，十二錢，得卜寄我買花粉，因父提來做繳本。",
          "An-tong5 ko-a2 chiu7 soeh khi2, Jin5-sim chi2, chap8-ji7 chinn5, teh-beh kia3 goa2 boe2 hoe-hun2, in pe7 theh8 lai5 choe3 kiau2-pun2."
        ],
        [
          "加治打算一半隱，輸去就是不教本，戇肉著痛準準準，伊卜寄我買花粉。",
          "Ka-ti7 phah-sng3 chit8-poann3 un2, su--khi3 chiu7 si7 m7 kau3-pun2, gong7-bah tioh8 thiann3 chun2-chun2-chun2, i beh kia3 goa2 boe2 hoe-hun2."
        ],
        [
          "因父提來做繳本，安童打算敢有允，恰緊來辨即有準，安童自想不免論。",
          "In pe7 thoeh8 lai5 choe3 kiau2-pun2, An-tong5 phah-sng3 kann2 u7 un2, khah kin2 lai5 pan7 chiah u7 chun2, An-tong5 chu7-siunn7 m7 bian2 lun7."
        ],
        [
          "安童哥仔行入去，頭家一聲叫辛勞，又閣一聲叫夥記，主顧來到只。",
          "An-tong5 ko-a2 kiann5--jip8-khi3, thau5-ke chit8 siann kio3 sin-lo5, iu7 koh chit8 siann kio3 hoe2-ki3, chu2-kou3 lai5 kau3 chi2."
        ],
        [
          "交關小可錢，卜買小可物，夥記听一見，開言就講起。",
          "Kau-koan sio2-khoa2 chinn5, beh boe2 sio2-khoa2 mih8, hoe2-ki3 thiann chit8-kinn3, khai-gian5 chiu7 kang2 khi2."
        ],
        [
          "貨物滿滿是，看汝愛是物，安童學笠就溜起，打一个頭鬃螺仔治喜耳仔邊。",
          "Hoe3-but8 moa2-moa2 si7, khoann3 li2 ai3 sim2-mih, An-tong5 oh8-lih8 chiu7 liu3 khi2, phah chit8 e5 thau5-chang loe5-a2 ti7 hit hinn7-a2-pinn."
        ],
        [
          "目啁什什耳，東平看過來，西平看過去。",
          "Bak8-chiu chhap8-chhap8-nih, tang-peng5 khoann3--koe3-lai5, sai-peng5 khoann3--koe3-khi3."
        ],
        [
          "代先看定意，特色兮好味，蟶干共蝦米，藕粉共筍糸。",
          "Tai7-seng khoann3 tiann7-i3, tek8-sek e5 ho2-bi7, than-koann kang7 he5-bi2, ngau7-hun2 kang7 sun2-si."
        ],
        [
          "紫菜甲虎苔，馬薯甲栗只，逐項嗎甲意，買買背背返來去。",
          "Chi2-chhai3 kah hou2-thi5, be2-chi5 kah lat8-chi2, tak8 hang7 ma7 kah-i3, boe2-boe2 phainn7-phainn7 tng2--lai5-khi3."
        ],
        [
          "煞買香菰通群鴨，安童哥，肴打答，順煞買螺肉，返來煮散肉。",
          "Soa3 boe2 hiunn-kou thang kun5 ah, An-tong5 ko, gau5 phah-tat, sun7-soa3 boe2 loe5-bah, tng2 lai5 chu2 san2-bah."
        ],
        [
          "安童買菜上界肴，麵粉買歸包，味素扞返滲湯頭，好食自然兮落喉。",
          "An-tong5 boe2-chhai3 siong7 kai3 gau5, mi7-hun2 boe2 kui pau, bi7-sou3 koann7 tng2 chham thng-thau5, ho2-chiah8 chu7-jian5 e7 loh8-au5."
        ],
        [
          "魷魚即青都袂歐，買四五隻東洋鮑，米粉秤的四五斤，正人卜食即有份。",
          "Jiu5-hi5 chiah chhinn to boe7 au3, boe2 si3-gou7 chiah Tang-iunn5-pau, bi2-hun2 chhin3-tit si3-gou7 kun, cheng3-lang5 beh chiah8 chiah u7 hun7."
        ],
        [
          "暢甲義義尊，順煞買冬筍，界散奔，順煞買冬粉。",
          "Thiong3 kah gi7-gi7-chun, sun7-soa3 boe2 tang-sun2, kai3 san2-phun2, sun7-soa3 boe2 tang-hun2."
        ],
        [
          "卜買蟶干共蝦米，歐歐背背返來去，罐仔酒，五加皮，清酒扞柯來相添。",
          "Beh boe2 than-koann kang7 he5-bi2, au-au phainn7-phainn7 tng2--lai5-khi3, koan3-a2 chiu2, gou7-ka-pi5, chheng-chiu2 koann7 koa2 lai5 sann-thinn."
        ],
        [
          "麥仔酒是食熱天，安童哥，肴辨事，買甲逐項有，散肉著群江鵝珠。",
          "Beh8-a2-chiu2 si7 chiah8 joah8-thinn, An-tong5 ko, gau5 pan7-su7, boe2 kah tak8 hang7 u7, san2-bah tioh8 kun5 kang-go5-chu."
        ],
        [
          "食著暢甲兮橇龜，安童哥仔有打算，亦卜煮甜湯，順煞買水糖。",
          "Chiah8 tioh8 thiong3 kah e7 khiau-ku, An-tong5 ko-a2 u7 phah-sng3, iah8 beh chu2 tinn-thng, sun7-soa3 boe2 peng-thng5."
        ],
        [
          "正燕著景鳥仔毛，安童哥，敢仔店，今都買齊備，買甲一擔不成鄭。",
          "Chiann3-ian3 tioh8 keng2 chiau2-a2-mng5, An-tong5 ko, kann2-a2-tiam3, tann to boe2 che5-pi7, boe2 kah chit8 tann3 m7-chiann5 tinn7."
        ],
        [
          "夥記算盤打落去，看著几兮錢，夥記聽一見，算盤打落去。",
          "Hoe2-ki3 sng3-poann5 phah--loh8-khi3, khoann3 tioh8 kui2 e5 chinn5, hoe2-ki3 thiann chit8-kinn3, sng3-poann5 phah--loh8-khi3."
        ],
        [
          "[門@丨][門@丨]買千四，安童哥，二千錢，倒我六百錢，菜籃就擔起。",
          "Tu2-tu2 boe2 chheng-si3, An-tong5 ko, nng7-chheng chinn5, to2 goa2 lak8-pah chinn5, chhai3-na5 chiu7 tann khi2."
        ],
        [
          "越出敢仔店，來到市場邊，閣買一柯來相添，按係市場行入去。",
          "Oat8 chhut kann2-a2-tiam3, lai5 kau3 chhi7-tiunn5 pinn, koh boe2 chit8-koa2 lai5 sann-thinn, an3 he chhi7-tiunn5 kiann5--jip8-khi3."
        ],
        [
          "去到豬拈邊，舉一目，看一見，肥豬肉，肥試試，散兮紅記記。",
          "Khi3 kau3 ti-tiam pinn, gia5 chit8-bak8, khoann3 chit8-kinn3, pui5 ti-bah, pui5 chhi3-chhi3, san2--e5 ang5-ki3-ki3."
        ],
        [
          "安童開言就問起，這號一斤几个錢，刣豬聽著就應伊，看汝愛是乜。",
          "An-tong5 khai-gian5 chiu7 mng7 khi2, chit ho7 chit8 kun kui2 e5 chinn5, thai5 ti thiann tioh8 chiu7 in3 i, khoann3 li2 ai3 sim2-mih."
        ],
        [
          "安童哥仔聽一見，逐項嗎甲意，刣豬仔兄就應伊肥个五角二。",
          "An-tong5 ko-a2 thiann chit8-kinn3, tak8 hang7 ma7 kah-i3, thai5 ti-a2 hiann chiu7 eng3 i pui5--e5 gou7-kak-ji7."
        ],
        [
          "散个一斤六角四，愛倒一塊恰甲意，安童哥仔聽一見，甲心食著恰幼絲。",
          "San2--e5 chit8 kun lak8-kak-si3, ai3 toh chit8 te3 khah kah-i3, An-tong5 ko-a2 thiann chit8-kinn3, kah sim chiah8 tioh8 khah iu3-si."
        ],
        [
          "後坐食了恰粗糸，肥个阮是無愛碟，阮是卜辨恰香派，只款肥个阮無愛。",
          "Au7-che7 chiah8 liau2 khah chhou-si, pui5--e5 gun2 si7 bo5 ai3 tih8, gun2 si7 beh pan7 khah phong-phai3, chit khoan2 pui5--e5 gun2 bo5 ai3."
        ],
        [
          "食落腹肚兮開脾，安童哥仔有主意，散肉卜打四斤四，亦買豬肝共豬肺。",
          "Chiah8 loh8 pak-tou2 e7 khui-pi5, An-tong5 ko-a2 u7 chu2-i3, san2-bah beh phah si3 kun si3, iah8 boe2 ti-koann kang7 ti-hi3."
        ],
        [
          "煞買腰尺共腰只，正手抄，扞豬腳，倒手扞，扞雞瀨，一隻雞瀨秤斤半。",
          "Soa3 boe2 io-chhioh kang7 io-chi2, chiann3-chhiu2 chhau, hoann7 tu-kha, to3-chhiu2 hoann7, hoann7 koe-noa7, chit8 chiah koe-noa7 chhin3 kun-poann3."
        ],
        [
          "油餅買柯返去盞，大腸扞甲歸大扞，小腸又秤二斤半，安童哥仔春辦看。",
          "Iu5-piann2 boe2 koa2 tng2 khi3 chiann3, toa7-tng5 koann7 kah kui toa7-koann7, sio2-tng5 iu7 chhin3 nng7 kun poann3, An-tong5 ko-a2 chhun5-pan7 khoann3."
        ],
        [
          "乎三伯哥食恰飽，買四五枝豬后腳，腳蹄著煞恰阮敲，買一小肚豬玍拋。",
          "Hou7 Sam-phek ko chiah8 khah pa2, boe2 si3-gou7 ki ti au7-kha, kha-te5 tioh8 soa3 khah gun2 kha3, boe2 chit8 sio2-tou7 ti lan7-pha."
        ],
        [
          "豬只煞加買一領，煞買頭皮孔子精，此是姑娘答心兄，英暗是禮小相請。",
          "Ti-chih8 soa3 ka7 boe2 chit8 nia2, soa3 boe2 thau5-phoe5 Khong2-chu2-chiann, chhu2 si7 kou-niu5 tah-sim-hiann, eng-am3 si7 leh sio2 sann-chhiann2."
        ],
        [
          "安童豬肉買齊備，著閣行，著閣去買柯生魚來相添，通好來煮五柳枝。",
          "An-tong5 ti-bah boe2 che5-pi7, tioh8 koh kiann5, tioh8 koh khi3 boe2 koa2 chhinn-hi5 lai5 sann-thinn, thang-ho2 lai5 chu2 ngou2-liu2-ki."
        ],
        [
          "順煞通煮紅燒魚，打魚丸，落菜味，安童行到市仔邊，舉一目，看一見。",
          "Sun7-soa3 thang chu2 ang5-sio-hi5, phah hi5-oan5, loh8 chhai3-bi7, An-tong5 kiann5 kau3 chhi7-a2 pinn, gia5 chit8-bak8, khoann3 chit8-kinn3."
        ],
        [
          "生魚阮看即年生，親像活个紅記記，開言者塊皆間起，魚仔一斤几个錢。",
          "Chhinn-hi5 gun2 khoann3 chiah-nih8 sinn, chhin-chhiunn7 oah8--e5 ang5-ki3-ki3, khai-gian5 chiah teh kai5 mng7 khi2, hi5-a2 chit8 kun kui2 e5 chinn5."
        ],
        [
          "安童卜買省乜物，甲是安童汝卜碟，秤彩汝著扞扞去，安年廣價是卜年。",
          "An-tong5 beh boe2 siann2-mih mih8, kah si7 An-tong5 li2 beh tih8, chhin3-chhai2 li2 tioh8 koann7-koann7 khi3, an2-ni kong2-ke3 si7 beh nih8."
        ],
        [
          "別位恰熟也不是，生熟魚色滿滿是，愛省項魚秤返去，根熟閣廣加焉氣。",
          "Pat8-ui7 khah sek8 ia7 m7 si7, chhinn-sek8 hi5-sek moa2-moa2 si7, ai3 siann2 hang7 hi5 chhin3--tng2-khi3, kun-siok8 koh kong2 ke ian3-khi3."
        ],
        [
          "安童就說只號魚，阮看逐項嗎甲意，聽我從頭來講起，算便宜現錢乎汝。",
          "An-tong5 chiu7 soeh chit ho7 hi5, gun2 khoann3 tak8 hang7 ma7 kah-i3, thiann goa2 chiong5-thau5 lai5 kang2 khi2, sng3 pan5-gi5 hian7-chinn5 hou7 li2."
        ],
        [
          "三象四馬加，五鮸六加蚋，鯽母又紅玳，紅蟳甲姑玳。",
          "Sann chhiunn7 si3 ma2-ka, gou7 bian2 lak8 ka-lah8, chit-bu2 iu7 ang5-tai, ang5-chim5 kah kou-tai."
        ],
        [
          "背背挑返來，卜請梁秀才，著買恰香派，熟魚阮無愛。",
          "Phainn7-phainn7 thiau--tng2-lai5, beh chhiann2 Niu5 siu3-chai5, tioh8 boe2 khah phong-phai3, sek8-hi5 gun2 bo5 ai3."
        ],
        [
          "鰛仔魚不是菜味，安童又閣再廣起，水蛙鱔魚鱉，紅蟳甲角蠘。",
          "Un-a2-hi5 m7 si7 chhai3-bi7, An-tong5 iu7 koh-chai3 kong2 khi2, chui2-koe sian7-hi5 pih, ang5-chim5 kah kak-chhi7."
        ],
        [
          "買買背背返來去，煞買一尾龍鮎魚，正長只尾四尺四，葛刈籃頭珍撞硯。",
          "Boe2-boe2 phainn7-phainn7 tng2--lai5-khi3, soa3 boe2 chit8 be2 liong5-chiam-hi5, chiann3 tng5 chit be2 si3 chhioh si3, kat koa3 na5-thau5 tin7-tong7-hin3."
        ],
        [
          "西平撞過來，東平撞過去，那撞那生意，生魚今都買完備。",
          "Sai-peng5 long3 koe3 lai5, tang-peng5 long3 koe3 khi3, na7 long3 na7 sinn-i3, chhinn-hi5 tann to boe2 oan5-pi7."
        ],
        [
          "今著恰緊閣來去，又愛卜買几項物，買柯牽香兮菜味，想著閣再行入去。",
          "Tann tioh8 khah kin2 koh lai5-khi3, iu7 ai3 beh boe2 kui2 hang7 mih8, boe2 koa2 khian3-phang e5 chhai3-bi7, siunn7 tioh8 koh chai3 kiann5--jip8-khi3."
        ],
        [
          "看見市場無好菜，白菜芥菜阮無愛，幼棹著買恰香派，要拴上等挑返來。",
          "Khoann3-kinn3 chhi7-tiunn5 bo5 ho2 chhai3, peh8-chhai3 koa3-chhai3 gun2 bo5 ai3, iu3-toh tioh8 boe2 khah phong-phai3, iau3 chhoan5 siong7-teng2 thiau--tng2-lai5."
        ],
        [
          "井姜煞買加一只，返來群鴨恰滋味，一隻鴨仔四斤四，仁心姊仔足肴飼。",
          "Chinn2-kiunn soa3 boe2 ke chit8 chi2, tng2--lai5 kun5 ah khah chu-bi7, chit8 chiah ah-a2 si3 kun si3, Jin5-sim chi2--a2 chiok gau5 chhi7."
        ],
        [
          "飼一年，肥試試，井姜著加買一只，返來群鴨好滋味，食个能開脾。",
          "Chhi7 chit8 ni5, pui5 chhi3-chhi3, chinn2-kiunn tioh8 ke boe2 chit8 chi2, tng2--lai5 kun5 ah ho2 chu-bi7, chiah8 e5 e7 khui-pi5."
        ],
        [
          "安童伊是浩仔頭，伊塊買菜足正肴，順煞閣來買蔥頭，白菜五斤敢有到。",
          "An-tong5 i si7 khok8-a2-thau5, i teh boe2-chhai3 chiok chiann5 gau5, sun7-soa3 koh lai5 boe2 chhang-thau5, peh8-chhai3 gou7 kun kann2 u7-kau3."
        ],
        [
          "買柯竹筍甲菜頭，煞買莿瓜群瓜劉，買禮傑傑走，銅荷煞加買了後。",
          "Boe2 koa2 tek-sun2 kah chhai3-thau5, soa3 boe2 chhi3-koe kun5 koe-lau5, boe2 leh kiak8-kiak8-chau2, tang5-o soa3 ka7 boe2 liau2-au7."
        ],
        [
          "返來阮厝煮大麵，止飢即袂飫半死，現食安童現歡喜，青菜今都買完備。",
          "Tng2 lai5 gun2 chhu3 chu2 toa7-mi7, chi2-ki chiah boe7 iau poann3-si2, hian7 chiah8 An-tong5 hian7 hoann-hi2, chhinn-chhai3 tann to boe2 oan5-pi7."
        ],
        [
          "一擔卜鄭不成鄭，四千四險清氣，春甲十外錢買生仁，甲瓜子。",
          "Chit8 tann3 beh tinn7 m7-chiann5 tinn7, si3-chheng-si3 hiam2 chheng-khi3, chhun kah chap8 goa7 chinn5 boe2 seng-jin5, kah koe-chi2."
        ],
        [
          "甘蔗鹽酸甜，四豎碟，兮滋味，各項物件拴齊備，四千四，巢清氣。",
          "Kam-chia3 kiam5-sng-tinn, si3 khia7-tih8, e5 chu-bi7, kok hang7 mih8-kiann7 chhoan5 che5-pi7, si3-chheng-si3, chiau5 chheng-khi3."
        ],
        [
          "一擔買甲鄭鄭鄭，安童挑起返鄉里，一套行，一套走，來到城隍廟口。",
          "Chit8 tann3 boe2 kah tinn7-tinn7-tinn7, An-tong5 thiau khi2 tng2 hiunn-li2, chit8 tho3 kiann5, chit8 tho3 chau2, lai5 kau3 Seng5-hong5 bio7-khau2."
        ],
        [
          "聽見人馬吪吪哮，人馬躂躂鄭，都是小海亂談戲，大家故看戲。",
          "Thiann-kinn3 jin5-ma2 hoah-hoah-hau2, jin5-ma2 that-that-tinn7, to si7 Sio2-hai2 lan7-than5-hi3, tai7-ke kou3 khoann3-hi3."
        ],
        [
          "頭殼逐个向上天，安童亦愛卜看戲，籠仔擔，宿落去，安童葉笠就溜起。",
          "Thau5-khak tak8 e5 ng3 chiunn7-thinn, An-tong5 iah8 ai3 beh khoann3-hi3, lang2-a2-tann3, hioh--loh8-khi3, An-tong5 hioh8-leh8 chiu7 liu khi2."
        ],
        [
          "頭鬃螺打治耳邊，店禮珍動硯，目啁金金薛，亂談戲，做是乜。",
          "Thau5-chang-loe5 phah ti7 hinn7-pinn, tiam3 leh tin7-tang7-hin3, bak8-chiu kim-kim-sih, lan7-than5-hi3, choe3 sim2-mih."
        ],
        [
          "頭出是做倒銅旗，姑表兮兄弟，有情甲有義，二出桃園三結義。",
          "Thau5-chhut si7 choe3 To2 tang5-ki5, kou-piau2 e5 hiann-ti7, u7-cheng5 kah u7-gi7, ji7-chhut Tho5-hng5 sam-kiat-gi7."
        ],
        [
          "關公盡忠扶劉備，三出郭華買胭脂，六真尋文舉，看美阿旦兮歡喜。",
          "Koan-kong chin7-tiong hu5 Lau5 Pi7, sann-chhut Koeh Hoa5 boe2 ian-chi, Liok8 Chin chhoe7 Bun5-ki2, khoann3 sui2 a-toann3 e7 hoann-hi2."
        ],
        [
          "那看實在那愛看，神魂春甲無一半，買菜固袂晏，看到日頭卜落山。",
          "Na7 khoann3 sit8-chai7 na7 ai3 khoann3, sin5-hun5 chhun kah bo5 chit8-poann3, boe2-chhai3 kou3 boe7 oann3, khoann3 kau3 jit8-thau5 beh loh8-soann."
        ],
        [
          "伸手治塊搥心肝，人客餓甲變人干，看戲踐甲即年晏，安童籠仔就擔起。",
          "Chhun chhiu2 ti7 teh tui5 sim-koann, lang5-kheh go7 kah pinn3 lang5-koann, khoann3-hi3 chhian5 kah chiah-nih8 oann3, An-tong5 lang2-a2 chiu7 tann khi2."
        ],
        [
          "一套行，一套走，走到十字街仔口，听見連寶聲，店禮離樂哮。",
          "Chit8 tho3 kiann5, chit8 tho3 chau2, chau2 kau3 sip8-ji7 koe-a2 khau2, thiann-kinn3 lian2-po2 siann, tiam3 leh lih8-lok8-hau2."
        ],
        [
          "先行都袂走，那行又閣那[門@丨]斗，安童哥仔呆鼻氣，看繳無拔恰慘死。",
          "Sian kiann5 to boe7 chau2, na7 kiann5 iu7 koh na7 tuh8-tau2, An-tong5 ko-a2 phainn2 phi5-khi3, khoann3 kiau2 bo5 poah8 khah chham2 si2."
        ],
        [
          "現拔心頭現歡喜，管汝人客餓半死，籠仔擔，宿落去眾人看一見。",
          "Hian7 poah8 sim-thau5 hian7 hoann-hi2, koan2 li2 lang5-kheh go7 poann3-si2, lang2-a2-tann3, hioh--loh8-khi3 cheng3-lang5 khoann3 chit8-kinn3."
        ],
        [
          "開嘴塊招伊，有个治塊招，有个塊甲叫，有个招伊磧蛤笑。",
          "Khui-chhui3 teh chio i, u7-e5 ti7 teh chio, u7-e5 teh ka7 kio3, u7-e5 chio i teh-khap-chhio3."
        ],
        [
          "有个招伊投九叫，只項亦恰好，矮仔招伊貢連寶，安童看來又看去。",
          "U7-e5 chio i tau5-kiu2-kio3, chit hang7 iah8 khah ho2, e2-a2 chio i kong3-lian2-po2, An-tong5 khoann3 lai5 iu7 khoann3 khi3."
        ],
        [
          "並無半項定我意，看著囝仔英禮連雙盍錢，一擺連矢矢。",
          "Peng7 bo5 poann3-hang7 teng7 goa2 i3, khoann3 tioh8 gin2-a2-Eng leh lian2 siang-khap-chinn5, chit8 pai2 lian2 si2-si2."
        ],
        [
          "安童哥仔有福氣，我即親看見，先走都袂去，雙手巿落去。",
          "An-tong5 ko-a2 u7 hok-khi3, goa2 chiah chhin khoann3-kinn3, sian chau2 to boe7 khi3, siang-chhiu2 chhi7--loh8-khi3."
        ],
        [
          "不通來開起，開起十二倍廿四，安童卜磧萬且是，一手裂一手六。",
          "M7 thang lai5 khui khi2, khui khi2 chap8-ji7 poe5 ji7-si3, An-tong5 beh teh ban7-chhiann2 si7, chit8 chhiu2 lih8 chit8 chhiu2 lak8."
        ],
        [
          "袋仔角，插落去，安童哥仔，阿葯，滿面紅記記，害露今著死。",
          "Te7-a2 kak, chhah--loh8-khi3, An-tong5 ko-a2, ah-ioh, moa2-bin7 ang5-ki3-ki3, hai7 louh tann tioh8 si2."
        ],
        [
          "無錢用手恰伊比，菜錢買甲巢清氣，無春半个錢，想來又想去。",
          "Bo5 chinn5 eng7 chhiu2 kap i pi2, chhai3-chinn5 boe2 kah chiau5 chheng-khi3, bo5 chhun poann3 e5 chinn5, siunn7 lai5 iu7 siunn7 khi3."
        ],
        [
          "加再福氣野閣治，仁心姊寄我十二錢，得卜買三味，花粉甲胭脂。",
          "Ka-chai3 hok-khi3 ia2 koh ti7, Jin5-sim chi2 kia3 goa2 chap8-ji7 chinn5, tih-beh boe2 sann-bi7, hoe-hun2 kah ian-chi."
        ],
        [
          "只號加伊放袂記，拔繳恰生意，汝卜叫我買花粉，恁父提來做繳本。",
          "Chit ho7 ka7 i pang3 be7 ki3, poah8-kiau2 khah sinn-i3, li2 beh kio3 goa2 boe2 hoe-hun2, lin2 pe7 theh8 lai5 choe3 kiau2-pun2."
        ],
        [
          "營驚輸無論打算，一半允輸去就兮無教本，戇肉著痛準準準。",
          "Iann5 kiann su bo5-lun7 phah-sng3, chit8-poann3 un2 su--khi3 chiu7 e5 bo5 kau3 pun2, gong7-bah tioh8 thiann3 chun2-chun2-chun2."
        ],
        [
          "十二錢林一个起，店塊鵠鵠比，別位亦不塊落去注，該死。",
          "Chap8-ji7 chinn5 jim5 chit8-e7 khi2, tiam3 teh khok-khok pi2, pat8-ui7 iah8 m7 teh loh8 khi3 chu3, kai-si2."
        ],
        [
          "蛤雙闔，諫生死，對雙闔，帝落去，闔笑未開心歡喜，闔笑一个開。",
          "Kap siang-khap, kan3 sinn-si2, tui3 siang-khap, teh--loh8-khi3, khap chhio3 be7 khui sim hoann-hi2, khap chhio3 chit8-e7 khui."
        ],
        [
          "目啁哈哈耳，看著闔笑禮沙錢，抄去買鹽甜，安童哥仔看一見。",
          "Bak8-chiu hah8-hah8-nih, khoann3 tioh8 khap-chhio3 leh sa chinn5, chhau khi3 boe2 kiam5-tinn, An-tong5 ko-a2 khoann3 chit8-kinn3."
        ],
        [
          "店塊諫甲鄙，這是查某人，粒積獅豎錢，食著不驚六嘴齒。",
          "Tiam3 teh kan3 kah phi2, che si7 cha-bou2 lang5, liap8-chek sai-khia chinn5, chiah8 tioh8 m7 kiann lak8 chhui3-khi2."
        ],
        [
          "囝仔著轆臭頭鄙，無定著，現現死，安童哥仔即歡喜，廣甲我一个。",
          "Gin2-a2 tioh8 lak chhau3-thau5-phi2, bo5 tiann7-tioh8, hian7-hian7 si2, An-tong5 ko-a2 chiah hoann-hi2, kong2 kah goa2 chit8 e5."
        ],
        [
          "安童哥仔真呆命，做人是我上呆命，拔繳不八營，予輸著也叫阿娘。",
          "An-tong5 ko-a2 chin phainn2-mia7, choe3 lang5 si7 goa2 siong7 phainn2-mia7, poah8-kiau2 m7 pat iann5, hou7 su tioh8 ia7 kio3 a-nia5."
        ],
        [
          "仁心姊，十二錢，輸甲離離離，我个戇肉允著痛，安童今著跋卜死。",
          "Jin5-sim chi2, chap8-ji7 chinn5, su kah li7-li7-li7, goa2 e5 gong7-bah un2 tioh8 thiann3, An-tong5 tann tioh8 poah8 beh si2."
        ],
        [
          "查某人，寄我買胭脂，加人輸了離，只滿返鄉里，仁心姊仔極呆死。",
          "Cha-bou2 lang5, kia3 goa2 boe2 ian-chi, ka7 lang5 su liau2 li7, chit-moa2 tng2 hiunn-li2, Jin5-sim chi2--a2 kek8 phainn2-si2."
        ],
        [
          "親像鼎敢致，乎伊看一見，六著我个香菰耳，先走都袂離。",
          "Chhin-chhiunn7 tiann2-kam2-ti3, hou7 i khoann3 chit8-kinn3, lak8 tioh8 goa2 e5 hiunn-kou-hinn7, sian chau2 to boe7 li7."
        ],
        [
          "念著兮烏青，卜討花粉甲胭脂，廣我安童哥仔可比有一比。",
          "Liam7 tioh8 e7 ou-chhinn, beh tho2 hoe-hun2 kah ian-chi, kong2 goa2 An-tong5 ko-a2 kho2-pi2 u7 chit8 pi2."
        ],
        [
          "可比早前花會聽，一會廿九聽逛幸某也幸，相招關神明。",
          "Kho2-pi2 cha2-cheng5 hoe-hoe7 thiann, chit8 hoe7 ji7-kau2 thiann hiau-heng7 bou2 ia7 heng7, sio-chio koan sin5-beng5."
        ],
        [
          "困夢塊頭前，廣甲花會表，查某人輸著起歐稍，腳白色褲當了了。",
          "Khun3-bang7 teh thau5-cheng5, kong2 kah hoe-hoe7 piau2, cha-bou2 lang5 su tioh8 khi2 au3-siau5, kha-peh8 sek-khou3 tng3 liau2-liau2."
        ],
        [
          "拔繳我無靠有拋，仁心姊仔十二錢，共伊輸了離，返去允兮打。",
          "Poah8-kiau2 goa2 bo5 kho3 u7 pha, Jin5-sim chi2--a2 chap8-ji7 chinn5, ka7 i su liau2 li7, tng2--khi3 un2 e7 phah."
        ],
        [
          "竹仔枝著食不乾，廣甲我一个安童，上不好，想卜搶灰棺柴無。",
          "Tek-a2-ki tioh8 chiah8 m7 ta, kong2 kah goa2 chit8 e5 An-tong5, siong7 m7 ho2, siunn7 beh chhiunn2 hu koann-chha5 bo5."
        ],
        [
          "仁心姊仔恰我討，效稍兮話我無學，木達崎頭恰利刀，貢著柯柯梭。",
          "Jin5-sim chi2--a2 khah goa2 tho2, hau-siau5 e5 oe7 goa2 bo5 oh8, bak8-tat8 kia7-thau5 khah lai7 to, kong3 tioh8 khok-khok so."
        ],
        [
          "萬代營罵無，兮乎仁心打迌，廣甲我一个安童，安年卜按盞。",
          "Ban7-tai7 iann5 ma7 bo5, e5 hou7 Jin5-sim phah thit-tho5, kong2 kah goa2 chit8 e5 An-tong5, an2-ni beh an3-choann2."
        ],
        [
          "破裘當了起烏寒，仁心姊仔十二錢，共伊輸了離，返去現現死。",
          "Phoa3-hiu5 tng3 liau2 khi2 ou-koann5, Jin5-sim chi2--a2 chap8-ji7 chinn5, ka7 i su liau2 li7, tng2 khi3 hian7-hian7 si2."
        ],
        [
          "木達崎頭貢落去，得確兮烏青，拔卜年，拔卜死，拔卜指頭爪六甲無半枝。",
          "Bak8-tat8 kia7-thau5 kong3--loh8-khi3, tek-khak e7 ou-chhinn, poah8 beh nih8, poah8 beh si2, poah8 beh cheng2-thau5-jiau2 lak8 kah bo5 poann3 ki."
        ],
        [
          "安童想來甲想去，人客等卜食菜味，拵辦死。",
          "An-tong5 siunn7 lai5 kah siunn7 khi3, lang5-kheh tan2 beh chiah8 chhai3-bi7, chun7-pan7 si2."
        ],
        [
          "返來去，敢兮死，行路親像風送箭，頭鬃尾仔珍動硯，走到大廳邊。",
          "Tng2--lai5-khi3, kann2 e7 si2, kiann5-lou7 chhin-chhiunn7 hong sang3 chinn3, thau5 chang be2-a2 tin2-tang7-hi3, chau2 kau3 toa7-thiann pinn."
        ],
        [
          "籠仔擔，宿落去，聽見腳步聲來到止，安童買菜返鄉里，行到大廳邊。",
          "Lang2-a2-tann3, hioh--loh8-khi3, thiann-kinn3 kha-pou7 siann lai5 kau3 chi2, An-tong5 boe2-chhai3 tng2 hiunn-li2, kiann5 kau3 toa7-thiann pinn."
        ],
        [
          "舉一个目看一見安童滿面紅記記，就叫安童來來，我今卜問汝。",
          "Gia5 chit8 e5 bak8 khoann3 chit8-kinn3 An-tong5 moa2 bin7 ang5-ki3 ki3, chiu7 kio3 An-tong5 lai5 lai5, goa2 tann beh mng7 li2."
        ],
        [
          "安童哥仔聽一見，仁心姊仔叫我去，戇肉著痛我知機，我敢兮安年生。",
          "An-tong5 ko-a2 thiann chit8-kinn3, Jin5-sim chi2--a2 kio3 goa2 khi3, gong7 bah tioh8 thiann3 goa2 chai-ki, goa2 kam2 e7 an2-ni-sinn."
        ],
        [
          "汝今無廣我知機，約定十二錢，共我輸繳亦不是，寄汝買粉買胭脂。",
          "Li2 tann bo5 kong2 goa2 chai-ki, iok-teng7 chap8-ji7 chinn5, ka7 goa2 su-kiau2 iah8 m7 si7, kia3 li2 boe2 hun2 boe2 ian-chi."
        ],
        [
          "安人就叫仁心伊，今著恰緊去料理，三伯自早來到止，緊煮通好來請伊。",
          "An-jin5 chiu7 kio3 Jin5-sim i, tann tioh8 khah kin2 khi3 liau7-li2, Sam-phek chu7 cha2 lai5 kau3 chi2, kin2 chu2 thang-ho2 lai5 chhiann2 i."
        ],
        [
          "一塊員棹排落去，各位酒杯甲牙箸，全棹角盤甲燒酒，卜請武州三伯伊",
          "Chit8 teh inn5-toh pai5--loh8-khi3, kok ui7 chiu2-poe kah ge5-ti7, choan5 toh kak-poann5 kah sio-chiu2, beh chhiann2 Bu2-chiu Sam-phek i"
        ],
        [
          "員棹著罩紅棹巾，去罩棹巾恰斯文，雞鴨奧爛有先炖，雞湯提來配菜味。",
          "Inn5-toh tioh8 tau3 ang5 toh-kun, khi3 tau3 toh-kun khah su-bun5, koe-ah oh noa7 u7 seng tun7, koe-thng theh8 lai5 phoe3 chhai3-bi7."
        ],
        [
          "棹今排好緊拴椅，交椅逐塊是宣芝，椅杆閣有刻花字，也刻仙女送孩兒。",
          "Toh tann pai5 ho2 kin2 chhoan5 i2, kau-i2 tak8 te3 si7 soan-chi, i2-koainn koh u7 khek hoe-ji7, ia7 khek sian-li2 sang3 hai5-ji5."
        ],
        [
          "緊叫仁心排棹面，閣排生花恰巧神，角盤四碟件件新，也有瓜子甲杏仁。",
          "Kin2 kio3 Jin5-sim pai5 toh-bin7, koh pai5 chhinn-hoe khah khiau2-sin5, kak-poann5 si3 tih8 kiann7-kiann7 sin, ia7 u7 koe-chi2 kah heng7-jin5."
        ],
        [
          "也排桔汁共烏醋，甘蔗錫皮甲切箍，皮旦過炸即袂烏，洋豆雞肉配豬肚。",
          "Ia7 pai5 kiat-chiap ka7 ou-chhou3, kam-chia3 siah-phe5 kah chhiat-khou, phi5-tan3 koe3 chinn3 chiah boe7 ou, iunn5-tau7 koe-bah phoe3 ti-tou7."
        ],
        [
          "湯匙著掛湯匙座，瓜子加買者袂無，一棹排甲好好好，下昏英台請梁哥。",
          "Thng-si5 tioh8 koa3 thng-si5-cho7, koe-chi2 ke boe2 chiah be7 bo5, chit8 toh pai5 kah ho2-ho2-ho2, e7-hng Eng-tai5 chhiann2 Niu5-ko."
        ],
        [
          "吩咐仁心湯著清，芋年阮卜換杏仁，碗盤共阮拴恰新，人客看了兮出神。",
          "Hoan-hu3 Jin5-sim thng tioh8 chheng, ou7-ni5 gun2 beh oann7 heng7-jin5, oann2-poann5 ka7 gun2 chhoan5 khah sin, lang5-kheh khoann3 liau2 e7 chhut-sin5."
        ],
        [
          "半棹點心用烏棗，一平包麻一平無，尾碗點心雞卵糕，不通箱甜即有好。",
          "Poann3-toh tiam2 sim-eng7 ou-cho2, chit8 peng5 pau moa5 chit8 pinn5 bo5, be2 oann2 tiam2-sim koe-nng7-ko, m7 thang siunn tinn chiah u7 ho2."
        ],
        [
          "各項有共恁交帶，汝有聽見就兮知，小停三伯就卜來，即袂乎伊食嫌呆。",
          "Kok hang7 u7 ka7 lin2 kau-tai3, li2 u7 thiann-kinn3 chiu7 e7 chai, sio2-theng5 Sam-phek chiu7 beh lai5, chiah boe7 hou7 i chiah8 hiam5 phainn2."
        ],
        [
          "燒豬著燒恰大隻，大隻即恰有通食，肉皮著燒恰到赤，到赤凸皮即有額。",
          "Sio-ti tioh8 sio khah toa7-chiah, toa7-chiah chiah khah u7 thang chiah8, bah-phe5 tioh8 sio khah kau3 chhiah, kau3 chhiah phong3-phe5 chiah u7 giah8."
        ],
        [
          "魚莿醋著下乎倒，食了即袂嫌臭操，逐出汝著煮伊好，這是卜請三伯哥。",
          "Hi5-chhi3 chhou3 tioh8 he7 hou7 to2, chiah8 liau2 chiah boe7 hiam5 chhau3-chho, tak8 chhut li2 tioh8 chu2 i ho2, che si7 beh chhiann2 Sam-phek ko."
        ],
        [
          "湯頭著顧[門@丨]好鹽，即免食去乎伊嫌，那是伊嫌著轆點，汝著乎伊嫌歐先。",
          "Thng-thau5 tioh8 kou3 tu2-ho2 kiam5, chiah bian2 chiah8 khi3 hou7 i hiam5, na7 si7 i hiam5 tioh8 lak-tiam2, li2 tioh8 hou7 i hiam5 au3-siau5."
        ],
        [
          "房間趕緊來整理，安童去買勿延遲，麥酒煞買二打四，一打龍銀五十二。",
          "Pang5-keng koann2-kin2 lai5 cheng2-li2, An-tong5 khi3 boe2 bok8 ian5-ti5, beh8-chiu2 soa3 boe2 nng7 tann2 si3, chit8 tann2 leng5-gun5 gou7-chap8-ji7."
        ],
        [
          "所在格甲真凸沛，緊買香煙金龍牌，金龍兮煙新出來，會曉食煙伊就知。",
          "Sou2-chai7 kek kah chin phong-phai3, kin2 boe2 phang-hun kim-leng5 pai5, kim-leng5 e5 hun sin chhut--lai5, e7-hiau2 chiah8 hun i chiu7 chai."
        ],
        [
          "英台趕緊請哥坐，緊緊雙手請煙茶，即共梁哥會失禮，帶念當初咱二个。",
          "Eng-tai5 koann2-kin2 chhiann2 ko che7, kin2-kin2 siang-chhiu2 chhiann2 hun-te5, chiah ka7 Niu5-ko hoe7 sit-le2, tai3-liam7 tong-chhoe lan2 nng7 e5."
        ],
        [
          "小妹好意我都知，即有刁工恁厝來，禮數即教卜省代，不是生份免舖排。",
          "Sio2-moe7 ho2-i3 goa2 to chai, chiah u7 tiau-kang lin2 chhu3 lai5, le2-sou3 chiah kau3 beh siann2 tai7, m7 si7 chhinn-hun7 bian2 phou-pai5."
        ],
        [
          "我知梁哥好款代，那無不敢請哥來，雙人都是相意愛，哥汝成意我也知。",
          "Goa2 chai Niu5-ko ho2 khoan2-tai7, na7 bo5 m7 kann2 chhiann2 ko lai5, siang-lang5 to si7 sio i3-ai3, ko li2 seng5-i3 goa2 ia7 chai."
        ],
        [
          "就叫仁心伐落便，吪聲卜食即免踐，另外加煮一碗燕，乎哥食著加新煙。",
          "Chiu7 kio3 Jin5-sim hoat8-loh8 pian7, hoah-siann beh chiah8 chiah bian2 chhian5, leng7-goa7 ke chu2 chit8 oann2 ian3, hou7 ko chiah8 tioh8 ke sin-hun7."
        ],
        [
          "棹今汝著順煞開，就請梁哥來坐位，阮著共哥坐相對，即袂乎哥箱克虧。",
          "Toh tann li2 tioh8 sun7-soa3 khui, chiu7 chhiann2 Niu5-ko lai5 che7-ui7, gun2 tioh8 ka7 ko che7 sio-tui3, chiah boe7 hou7 ko siunn khek-khui."
        ],
        [
          "所在箱小恰呆世，望哥帶念妹一个，麥酒袂醉飲恰加，對哥實在真失禮。",
          "Sou2-chai7 siunn soe3 khah phainn2-se3, bang7 ko tai3-liam7 be7 chit8 e5, beh8-chiu2 boe7 chui3 lim khah ke, tui3 ko sit8-chai7 chin sit-le2."
        ],
        [
          "到者客氣省何因，我也無塊不知恁，隨隨便便無要緊，不通想甲者認真。",
          "Kau3 chia kheh-khi3 siann2 ho5-in, goa2 ia7 bo5 teh m7 chai lin2, sui5-sui5 pian7-pian7 bo5 iau3-kin2, m7 thang siunn7 kah chiah jin7-chin."
        ],
        [
          "手扞清酒有一支，英台就叫梁哥伊，粗菜薄酒一點意，梁哥不通卜客氣。",
          "Chhiu2 koann7 chheng-chiu2 u7 chit8 ki, Eng-tai5 chiu7 kio3 Niu5-ko i, chhou-chhai3 poh8-chiu2 chit8-tiam2 i3, Niu5-ko m7 thang beh kheh-khi3."
        ],
        [
          "阮無客氣即有來，我个意賜汝也知，汝我都是相意愛，免廣小妹汝嗎知。",
          "Gun2 bo5 kheh-khi3 chiah u7 lai5, goa2 e5 i3-su3 li2 ia7 chai, li2 goa2 to si7 sio i3-ai3, bian2 kong2 sio2-moe7 li2 ma7 chai."
        ],
        [
          "頭碗出來是正燕，正燕燒燒朗無煙，梁哥面前看現現，請哥舉箸不通踐。",
          "Thau5 oann2 chhut--lai5 si7 chiann3-ian3, chiann3-ian3 sio-sio long2 bo5 ian, Niu5-ko bin7-cheng5 khoann3 hian7-hian7, chhiann2 ko gia5 ti7 m7 thang chhian5."
        ],
        [
          "二碗出來加里雞，無物請哥恰失倍，梁哥卜食食乎多，亦著食酒那廣話。",
          "Ji7 oann2 chhut--lai5 ka-li2-koe, bo5 mngh8 chhiann2 ko khah sit-poe5, Niu5-ko beh chiah8 chiah8 hou7 choe7, iah8 tioh8 chiah8-chiu2 na2 kong2-oe7."
        ],
        [
          "加里雞肉群真爛，肴煮好食閣大盤，賢妹不知想按盞，我來恁兜乜因單。",
          "Ka-li2 koe-bah kun5 chin noa7, gau5 chu2 ho2-chiah8 koh toa7-poann5, hian5-moe7 m7 chai siunn7 an3-choann2, goa2 lai5 lin2 tau mih in-toann."
        ],
        [
          "三碗出來冬菜鴨，只碗氣味有恰哈，梁哥汝著食伊飽，不免治塊分後腳。",
          "Sann oann2 chhut--lai5 tang-chhai3-ah, chit oann2 khi3-bi7 u7 khah hah8, Niu5-ko li2 tioh8 chiah8 i pa2, m7 bian2 ti7 teh hun au7-kha."
        ],
        [
          "冬菜煮鴨氣味嬌，有影好食無校邵，小妹真正有乖巧，到尾大家無相僥。",
          "Tang chhai3 chu2 ah khi3-bi7 kiau, u7-iann2 ho2-chiah8 bo5 hau-siau5, sio2-moe7 chin-chiann3 u7 koai-khiau2, kau3-be2 tai7-ke bo5 sio-hiau."
        ],
        [
          "四碗出來炒蝦仁，燒酒煞共梁哥[酉+敻]，那無棄嫌卜做陣，不免煩惱一條親。",
          "Si3 oann2 chhut--lai5 chha2 he5-jin5, sio-chiu2 soa3 ka7 Niu5-ko thin5, na7 bo5 khi3-hiam5 beh choe3-tin7, m7 bian2 hoan5-lo2 chit8 tiau5 chhin."
        ],
        [
          "蝦仁炒來真正香，透底蝦仁無別項，汝兄不是棟戇人，若說文章做兮動。",
          "He5-jin5 chha2 lai5 chin-chiann3 phang , thau3-te2 he5-jin5 bo5 pat8 hang7, li2 hiann m7 si7 tong3-gong7 lang5, na7 soeh bun5-chiunn choe3 e7 tang7."
        ],
        [
          "五碗出來毛菰肚，這碗煮甲爛糊糊，只款甲人按盞步，仁心總餔即何途。",
          "Gou7 oann2 chhut--lai5 mou5-kou-tou7, chit oann2 chu2 kah noa7-kou5-kou5, chit khoan2 kah lang5 an3-choann2 pou7, Jin5-sim chong2-phou3 chiah hou5-tou5."
        ],
        [
          "毛菰罐頭本有爛，三八仁心袂曉看，干干無食了一碗，請哥順飲不免趕。",
          "Mou5-kou koan3-thau5 pun2 u7 noa7, sam-pat Jin5-sim be7-hiau2 khoann3, kan-kan bo5 chiah8 liau2 chit8 oann2, chhiann2 ko sun7 lim m7 bian2 koann2."
        ],
        [
          "六碗出來炒肚占，這碗煮了[門@丨]好鹽，仁心煮食有權點，這款食來袂犯嫌。",
          "Lak8 oann2 chhut--lai5 chha2 tou7-chiam, chit oann2 chu2 liau2 tu2-ho2 kiam5, Jin5-sim chu2-chiah8 u7 koan5-tiam2, chit khoan2 chiah8 lai5 boe7 hoan7-hiam5."
        ],
        [
          "肚占食了有哈嘴，諒必干乾無灌水，二人飲甲共卜醉，袂知何日成雙對。",
          "Tou7-chiam chiah8 liau2 u7 hah8-chhui3, liong7-pit kan-ta bo5 koan3-chui2, nng7 lang5 lim kah kiong5-beh chui3, boe7 chai ho5-jit8 seng5-siang tui3."
        ],
        [
          "七碗出來是燒豬，中央一盤紅燒魚，梁哥請食閣起箸，燒豬食了通食魚。",
          "Chhit oann2 chhut--lai5 si7 sio-ti, tiong-ng chit8 poann5 ang5-sio-hi5, Niu5-ko chhiann2 chiah8 koh khi2 ti7, sio-ti chiah8 liau2 thang chiah8 hi5."
        ],
        [
          "燒豬燒了亦赤赤，凸皮大塊甲好食，這隻豬仔野大隻，野無那有即有額。",
          "Sio-ti sio liau2 iah8 chhiah-chhiah, phong3-phe5 toa7-te3 kah ho2-chiah8, chit chiah ti-a2 ia2 toa7-chiah, ia2 bo5 na7 u7 chiah u7 giah8."
        ],
        [
          "八碗出來是炖麻，中央一盤燒豬肝，嘴那塊食目塊看，梁哥不免想心肝。",
          "Pat oann2 chhut--lai5 si7 tun7-moa5, tiong-ng chit8 poann5 sio ti-koann, chhui3 na2 teh chiah8 bak8 teh khoann3, Niu5-ko m7 bian2 siunn7 sim-koann."
        ],
        [
          "豬肝有人叫肝花，一盤滿滿即年多，小妹有影真賢會，省人僥心著連回。",
          "Ti-koann u7 lang5 kio3 koann-hoe, chit8 poann5 moa2-moa2 chiah-nih8 choe7, sio2-moe7 u7-iann2 chin hian5-hoe7, siann2-lang5 hiau-sim tioh8 lian5-hoe5."
        ],
        [
          "九碗出來鮑魚肚，飽魚切甲即大箍，即粗叫人按盞步，仁心煮食真何途。",
          "Kau2 oann2 chhut--lai5 pau-hi5-tou7, pau-hu5 chhiat kah chiah toa7-khou, chiah chhou kio3 lang5 an3-choann2 pou7, Jin5-sim chu2-chiah8 chin hou5-tou5."
        ],
        [
          "鮑魚本港是袂呆，切箱大塊即有玳，好魚刣甲煞漏屎，做甲只款真不該。",
          "Pau-hi5 pun2-kang2 si7 boe7 bai2, chhiat siunn toa7-te3 chiah u7 tai, ho2-hi5 thai5 kah soa3 lau3-sai2, choe3 kah chit khoan2 chin put-kai."
        ],
        [
          "十碗出來是封雞，封雞群甲爛蛙蛙，卜食著用湯匙底，仁心煮食袂變竅。",
          "Chap8 oann2 chhut--lai5 si7 hong-koe, hong-koe kun5 kah noa7-koe5-koe5, beh chiah8 tioh8 eng7 thng-si5 toe2, Jin5-sim chu2-chiah8 boe7 pian3-khiau3."
        ],
        [
          "雞肉無味閣袂香，飲湯野恰有字眼，今日好命[門@丨]著咱，實在煮食有為難。",
          "Koe-bah bo5 bi7 koh boe7 phang, lim-thng ia2 khah u7 ji7-gan2, kim-jit8 ho2-mia7 tu2 tioh8 lan2, sit8-chai7 chu2-chiah8 u7 ui5-lan5."
        ],
        [
          "十一出來是水餃，一款梁哥食袂飫，梁哥卜食食乎了，汝咱相好袂相僥。",
          "Chap8-it chhut--lai5 si7 chui2-kiau2, chit8 khoan2 Niu5-ko chiah8 boe7 iau, Niu5-ko beh chiah8 chiah8 hou7 liau2, li2 lan2 siong-ho2 boe7 siong-hiau."
        ],
        [
          "水餃做了都袂呆，我看免食代先知，不信汝皆試看覓，好食即閣挾起來。",
          "Chui2-kiau2 choe3 liau2 to boe7 bai2, goa2 khoann3 bian2 chiah8 tai7-seng chai, m7 sin3 li2 kai5 chhi3 khoann3-mai7, ho2-chiah8 chiah koh ngeh--khi2-lai5."
        ],
        [
          "十二出來是王萊，卜請梁哥食看覓，那是無妹呆所在，梁哥汝著恰什來。",
          "Chap8-ji7 chhut--lai5 si7 ong5-lai5, beh chhiann2 Niu5-ko chiah8 khoann3-mai7, na7 si7 bo5 be7 phainn2 sou2-chai7, Niu5-ko li2 tioh8 khah chiap8 lai5."
        ],
        [
          "王萊食了罐頭味，四邊兮目刻無離，小妹汝咱即有意，阮身即个無客氣。",
          "Ong5-lai5 chiah8 liau2 koan3-thau5 bi7, si3-pinn e5 bak8 khek bo5 li7, sio2-moe7 li2 lan2 chiah u7-i3, gun2 sin chiah e7 bo5 kheh-khi3."
        ],
        [
          "尾出甜湯甲卵糕，只盤出來到者無，卜拆一塊八仙棹，卜留一个答心哥。",
          "Be2 chhut tinn-thng kah nng7-ko, chit poann5 chhut--lai5 kau3 chia bo5, beh thiah chit8 teh pat-sian-toh, beh lau5 chit8 e5 tah-sim-ko."
        ],
        [
          "列位朋友代先行，今日小妹卜留兄，汝咱姻緣都有影，卜送梁哥几步行。",
          "Liat8-ui7 peng5-iu2 tai7-seng kiann5, kim-jit8 sio2-moe7 beh lau5 hiann, li2 lan2 in-ian5 to u7-iann2, beh sang3 Niu5-ko kui2 pou7 kiann5."
        ],
        [
          "阮身今日來恁者，受了賢妹真多謝，差人共阮叫手車，想卜來去九龍崎。",
          "Gun2 sin kim-jit8 lai5 lin2 chia, siu7 liau2 hian5-moe7 chin to-sia7, chhe lang5 ka7 gun2 kio3 chhiu2-chhia, siunn7 beh lai5-khi3 Kiu2-liong5-kia7."
        ],
        [
          "歌仔編到者[門@丨]好，聽念歌仔那迌，卜看下鏨兮結果，煞落英台卜送哥。",
          "Koa-a2 pian kau3 chia tu2-ho2, thiann liam7 koa-a2 na7 thit-tho5, beh khoann3 e7-cham7 e5 kiat-ko2, soa3--loh8 Eng-tai5 beh sang3 ko."
        ]
      ],
      "篇名": "安童買菜歌"
    }
  ]
}
