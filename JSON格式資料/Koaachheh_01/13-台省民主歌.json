{
  "作者": "曉神良君先",
  "出版年": "1897",
  "出版者": "上海點石齋刻印",
  "文類": "歌仔冊",
  "書名": "台省民主歌",
  "書寫系統": "漢字",
  "資料": [
    {
      "段": [
        [
          "說出清國一條代，邊出一歌唱出來，臺灣事志天下知，造起火車先出來。",
          "Soeh chhut Chheng-kok chit8 tiau5 tai7, pian chhut chit8 koa chhiunn3--chhut-lai5, Tai5-oan5 tai7-chi3 thian-ha7 chai, cho7 khi2 he2-chhia seng chhut--lai5."
        ],
        [
          "新造火車行鐵枝，無腳能行不真奇，欽差設計思計致，百姓聞名少念伊。",
          "Sin-cho7 he2-chhia kiann5 thih-ki, bo5 kha e7 kiann5 m7 chin ki5, khim-chhe siat-ke3 su ke3-ti3, peh-sinn3 bun5-beng5 siau3-liam7 i."
        ],
        [
          "百般心神用一疼，造起火車卜再人，就看日子卜興工，各位路頭設票房。",
          "Pah-poann sim-sin5 eng7 chit8-thang3, cho7 khi2 he2-chhia beh chai3-lang5, chiu7 khoann3 jit8-chi2 beh hin-kang, kok-ui7 lou7-thau5 siat phio3-pang5."
        ],
        [
          "火車卻客吹水螺，卜放盡磅着添火，大甲溪中造難過，并無賢人可收尾。",
          "He2-chhia khioh-kheh chhoe chui2-le5, beh pang3 chin7-pong7 tioh8 thiam he2, Tai7-kah-khe tiong cho7 lan5-ke3, peng7 bo5 gau5-lang5 kho2 siu-be2."
        ],
        [
          "欽差告老到家中，壞伊手尾唐景松，臺灣千軍萬馬將，一時反背心奸雄。",
          "Khim-chhe ko3-lo2 kau3 ka-tiong, hai7 i chhiu2-be2 Tng5 Keng2-siong5, Tai5-oan5 chhian-kun ban7-ma2 chiong3, chit8-si5 hoan2-poe7 sim kan-hiong5"
        ],
        [
          "鴻章東洋通日本，卜征滿州光緒君，在伊打算一半允，望卜江山對半分。",
          "Hong5-chiong Tang-iunn5 thang Jit8-pun2, beh cheng Boan2-chiu Kong-su7 kun, chai7 i phah-sng3 chit8-poann3 un2, bang7 beh kang-san tui3-poann3 pun."
        ],
        [
          "說到京城李鴻章，奸臣心肝真正雄，本身朝內佐宰相，何用甲伊去通商。",
          "Soeh kau3 kiann-siann5 Li2 Hong5-chiong, kan-sin5 sim-koann chin-chiann3 hiong5, pun2-sin tiau5-lai7 cho2 chainn2-siong3, ho5-iong7 kah i khi3 thong-siong."
        ],
        [
          "鴻章見用奸臣計，去通日本打高麗，返來朝中見皇帝，五路港口着盡把。",
          "Hong5-chiong kian3 iong7 kan-sin5 ke3, khi3 thong Jit8-pun2 phah Ko-le5, tng2 lai5 tiau5-tiong kinn3 hong5-te3, ngou2-lou7 kang2-khau2 tioh8 chin7 pe2."
        ],
        [
          "光緒力話應鴻章，乎伊打算免參詳，每日朝中隨皇上，無宜貝心無盡忠。",
          "Kong-su7 liah8 oe7 in3 Hong5-chiong, hou7 i phah-sng3 bian2 chham-siong5, mui2 jit8 tiau5-tiong sui5 hong5-siong7, bo5-gi5 poe7-sim bo5 chin7-tiong."
        ],
        [
          "日本戰船挂銃空，一時去打高麗港，若無鴻章塊變弄，世事亦免即大空。",
          "Jit8-pun2 chian3-chun5 koa3 chheng3-khang, chit8-si5 khi3 phah Ko-le5 kang2, na7 bo5 Hong5-chiong teh pinn3-lang7, se3-su7 iah8 bian2 chiah toa7-khang."
        ],
        [
          "第一高麗先打起，本縣寫書投降伊，高麗打了出告示，雖時安民守地理。",
          "Te7-it Ko-le5 seng phah khi2, pun2-koan7 sia2 su tau5-hang5 i, Ko-le5 phah liau2 chhut ko3-si7, sui5-si5 an-bin5 siu2 te7-li2."
        ],
        [
          "高麗打了出外鄉，卜打滿州之地場，鴻章心內一下想，子兒現在治東洋。",
          "Ko-le5 phah liau2 chhut goa7-hiunn, beh phah Boan2-chiu chi te7-tiunn5, Hong5-chiong sim-lai7 chit8-e7 siunn7, kiann2-ji5 hian7-chai7 ti7 Tang-iunn5."
        ],
        [
          "做番附馬李經芳，鴻章朝內隨君王，奸臣拐友雙頭弄，不怕日后去沉亡。",
          "Choe3 hoan-hu7-ma2 Li2 Keng-hong, Hong5-chiong tiau5-lai7 sui5 kun-ong5, kan-sin5 koai2-iu2 siang-thau5 long7, put-pha3 jit8-au7 khi3 tim5-bong5."
        ],
        [
          "鴻章朝內有名聲，通番串位真出名，姓李經芳是伊子，五月時節來交城。",
          "Hong5-chiong tiau5-lai7 u7 mia5-siann, thong-hoan chhoan3-ui7 chin chhut-mia5, sinn3 Li2 Keng-hong si7 i kiann2, gou7-geh8 si5-cheh lai5 Kau-siann5."
        ],
        [
          "日本好漢打汝順，未曾出戰先行文，說到京城光緒君，水面並無一戰船。",
          "Jit8-pun2 ho2-han3 phah Lu2-sun7, be7-cheng5 chhut-chian3 seng heng5-bun5, soeh kau3 kiann-siann5 Kong-su7-kun, chui2-bin7 peng7 bo5 chit8 chian3-chun5."
        ],
        [
          "淮軍鴻章親名字，朝內無人過盤伊，好呆盡望伊主意，無宜貝心做一時。",
          "Hoai5-kun Hong5-chiong chhin mia5-ji7, tiau5-lai7 bo5 lang5 ke3-poann5 i, ho2-phainn2 chin7 bang7 i chu2-i3, bo5-gi5 poe7-sim choe3 chit8-si5."
        ],
        [
          "日本塊通李鴻章，前時后日有參詳，起兵去征一必仲，不免失了个刀傷。",
          "Jit8-pun2 teh thang Li2 Hong5-chiong, cheng5-si5 au7-jit8 u7 chham-siong5, khi2-peng khi3 cheng it-pit-tiong3, m7 bian2 sit liau2 e7 to-siong."
        ],
        [
          "高麗汝順伊打開，亦是鴻章塊變鬼，添起大隊過別位，雖時打電來淡水。",
          "Ko-le5 Lu2-sun7 i phah--khui, iah8 si7 Hong5-chiong teh pinn3-kui2, thiam khi2 tai7-tui7 ke3 piat8-ui7, sui5-si5 phah tian7 lai5 Tam7-chui2"
        ],
        [
          "鴻章心肝想倒秉，假奏君王着倩兵，楚軍腳手不通用，盡用淮軍伊學生。",
          "Hong5-chiong sim-koann siunn7 to3-peng2, ke2 chau3 kun-ong5 tioh8 chhiann3 peng, Chhou2-kun kha-chhiu2 m7 thang eng7, chin7 eng7 Hoai5-kun i hak8-seng."
        ],
        [
          "就奏君王卜去平，朝內伐落着倩兵，望卜成功來得勝，無宜貝心即絕情。",
          "Chiu7 chau3 kun-ong5 beh khi3 peng5, tiau5-lai7 hoat8-loh8 tioh8 chhiann3 peng, bang7 beh seng5-kong lai5 tek-seng3, bo5-gi5 poe7-sim chiah choat8-cheng5."
        ],
        [
          "鴻章朝內見皇帝，卜去日本平高麗，心肝想起有一計，臺灣寫乎恰着脈。",
          "Hong5-chiong tiau5-lai7 kinn3 hong5-te3, beh khi3 Jit8-pun2 peng5 Ko-le5, sim-koann siunn7-khi2 u7 chit8 ke3, Tai5-oan5 sia2 hou7 khah tioh8-meh8."
        ],
        [
          "君王心內有主意，也免即謹做一時，鴻章心內想計智，暗寫蜜書去乎伊。",
          "Kun-ong5 sim-lai7 u7 chu2-i3, ia7 bian2 chiah kin2 choe3 chit8-si5, Hong5-chiong sim-lai7 siunn7 ke3-ti3, am3 sia2 bit8-su khi3 hou7 i."
        ],
        [
          "日本看見有主意，雖時起兵來征伊，皇帝一時有主意，就去安南請劉義。",
          "Jit8-pun2 khoann3-kinn3 u7 chu2-i3, sui5-si5 khi2-peng lai5 cheng i, hong5-te3 chit8-si5 u7 chu2-i3, chiu7 khi3 An-lam5 chhiann2 Lau5 Gi7."
        ],
        [
          "臺南下府爾主意，臺北景松去料理，□□□□□□□，□□□□□□□。",
          "Tai5-lam5 e7-hu2 li2 chu2-i3, Tai5-pak Keng2-siong5 khi3 liau7-li2, □□□□□□□, □□□□□□□."
        ],
        [
          "戶尾交帶楊希賓，圭隆朝棟也忠臣，三條港腳有人鎮，百般大志無要謹。",
          "Hou7-be2 kau-tai3 Iunn5 Hi-pin, Koe-lang5 Tiau5-tong3 ia7 tiong-sin5, Sann-tiau5-kang2 kha u7 lang5 tin3, pah-poann tai7-chi3 bo5 iau3-kin2."
        ],
        [
          "呵悔卜守戶尾港，身中得病不知人，倒落房中身世重，日本未來過工空。",
          "O-hoe2 beh siu2 Hou7-be2 kang2, sin-tiong tit-pinn7 m7 chai-lang5, to2 loh8 pang5-tiong sin-se3 tang7, Jit8-pun2 be7 lai5 ke3 kang khang."
        ],
        [
          "十五騎馬去行香，拔落馬腳在地場，起來說話有絕樣，想着伊某心肝娘。",
          "Chap8-gou7 khia5-be2 khi3 heng5-hiunn, poah8-loh8 be2-kha chai7-toe7-tiunn5, khi2 lai5 soeh-oe7 u7 choann2-iunn7, siunn7 tioh8 i bou2 sim-koann niu5."
        ],
        [
          "黃潭官名是淮國，去領撫臺个捧祿，呵悔甲伊真無福，死去二字真漲毒。",
          "Ng5 Tham5 koann-mia5 si7 Hoai5-kok, khi3 nia2 Hu2-tai5 e5 hong7-lok8, O-hoe2 kah i chin bo5 hok, si2 khi3 nng7 ji7 chin tiong3-tok8."
        ],
        [
          "黃潭去守八里分，望卜功勞通上文，無宜江山乎日本，官兵着折免出軍。",
          "Ng5 Tham5 khi3 siu2 Pat-li2-hun, bang7 beh kong-lo5 thang siong7-bun5, bo5-gi5 kang-san hou7 Jit8-pun2, koann-peng tioh8 thiah bian2 chhut-kun."
        ],
        [
          "日本去見李鴻章，卜征臺灣唐景松，卜獻江山還皇上，勞軍動將孤不終。",
          "Jit8-pun2 khi3 kinn3 Li2 Hong5-chiong, beh cheng Tai5-oan5 Tng5 Keng2-siong5, beh hian3 kang-san heng5 hong5-siong7, lo5-kun tong7-chiong3 kou-put-chiong."
        ],
        [
          "鴻章電報打過來，撫臺城內雖時知，稱呼日本真利害，不久日子就能來。",
          "Hong5-chiong tian7-po3 phah--koe3-lai5, Hu2-tai5 siann5-lai7 sui5-si5 chai, chheng-hou Jit8-pun2 chin li7-hai7, m7 ku2 jit8-chi2 chiu7 e7 lai5."
        ],
        [
          "日本也有著滿州，戰船水面店地遊，卜侢糧草袂過手，有兵無糧命干休。",
          "Jit8-pun2 ia7 u7 ti7 Boan2-chiu, chian3-chun5 chui2-bin7 tiam3 teh iu5, beh chai3 niu5-chhau2 boe7 ke3-chhiu2, u7 peng bo5 niu5 mia7 kan-hiu."
        ],
        [
          "撫臺用計卜征番，通知海防着設款，滿州此時塊反亂，庫銀難得到臺灣。",
          "Hu2-tai5 eng7 ke3 beh cheng-hoan, thong-ti hai2-hong5 tioh8 siat-khoan2, Boan2-chiu chhu2-si5 teh hoan2-loan7, khou3-gun5 lan5-tit kau3 Tai5-oan5."
        ],
        [
          "海防一時有主意，就叫頭人來相議，說到海關个大志，甲伊安館無延遲。",
          "Hai2-hong5 chit8-si5 u7 chu2-i3, chiu7 kio3 thau5-lang5 lai5 siong-gi7, soeh kau3 hai2-koan e5 tai7-chi3, kah i an koan2 bo5 ian5-ti5."
        ],
        [
          "大局安落在地場，庄中設出團練長，就請練勇出外鄉，卜共富良借錢糧。",
          "Tai7-kiok8 an loh8 chai7-toe7-tiunn5, chng-tiong siat chhut thoan5-lian7-tiunn2, chiu7 chhiann2 lian7-iong2 chhut goa7-hiunn, beh ka7 Hu3-liong5 chioh chinn5-niu5."
        ],
        [
          "抽起練勇滿滿是，未知練勇是在年，鴻章滿州去寫字，尾省臺灣寫乎伊。",
          "Thiu khi2 lian7-iong2 moa2-moa2 si7, bi7-ti lian7-iong2 si7 chainn2-nih8, Hong5-chiong Boan2-chiu khi3 sia2-ji7, be2-seng2 Tai5-oan5 sia2 hou7 i."
        ],
        [
          "臺灣寫字是完備，就共日本說逗枝，保爾臺灣無事志，雖時電報來通知。",
          "Tai5-oan5 sia2-ji7 si7 oan5-pi7, chiu7 ka7 Jit8-pun2 soeh thau3-ki, po2 li2 Tai5-oan5 bo5 tai7-chi3, sui5-si5 tian7-po3 lai5 thong-ti."
        ],
        [
          "撫臺得知請頭人，一時抽兵出下港，百姓紳士巢振動，和心勸伊先不通。",
          "Hu2-tai5 tit chai chhiann2 thau5-lang5, chit8-si5 thiu-peng chhut E7-kang2, peh-sinn3 sin-su7 chau5 tin2-tang7, ho2-sim khng3 i sian m7 thang."
        ],
        [
          "下面黃甲探聽知，帶起親兵就起來，一時好漢入城內，去到中落見撫臺。",
          "E7-bin7 Ng5 Kah tham3-thiann chai, toa3 khi2 chhin-peng chiu7 khi2--lai5, chit8-si5 ho2-han3 jip8 siann5-lai7, khi3 kau3 tiong-loh8 kinn3 Hu2-tai5."
        ],
        [
          "撫臺煩好心無意，坐落無話通應伊，想起卜走袂得利，先脫家后返鄉里。",
          "Hu2-tai5 hoan5-lo2 sim bo5-i3, che7--loh8 bo5 oe7 thang in3 i, siunn7-khi2 beh chau2 boe7 tit-li7, seng thoat ke-au7 tng2 hiunn-li2."
        ],
        [
          "一日電報直直到，番船卜來鎮港口，撫臺城內亂吵吵，眾人卜扶伊做頭。",
          "Chit8 jit8 tian7-po3 tit8-tit8 kau3, hoan-chun5 beh lai5 tin3 kang2-khau2, Hu2-tai5 siann5-lai7 loan7-chhau-chhau, cheng3-lang5 beh hu5 i choe3-thau5."
        ],
        [
          "尾省頭人真不通，封伊撫臺民主王，未曾拉旂人就廣，敢能為伊去沉亡。",
          "Be2-seng2 thau5-lang5 chin put-thong, hong i Hu2-tai5 bin5-chu2-ong5, be7-cheng5 giu2 ki5 lang5 chiu7 kong2, kann2 e7 ui7 i khi3 tim5-bong5."
        ],
        [
          "四月城內出告示，眾人迎印去交伊，民主國號三大字，山頭拉起百姓旂。",
          "Si3--geh8 siann5-lai7 chhut ko3-si7, cheng3-lang5 ngia5 in3 khi3 kau i, bin5-chu2 kok-ho7 sann toa7-ji7, soann-thau5 giu2 khi2 peh-sinn3 ki5."
        ],
        [
          "撫臺卜搬過省份，就甲差官叫中軍，就叫中軍來議論，[毛^火]我家后落火船。",
          "Hu2-tai5 beh poann ke3 seng2-hun7, chiu7 kah chhe-koann kio3 tiong-kun, chiu7 kio3 tiong-kun lai5 gi7-lun7, chhoa7 goa2 ke-au7 loh8 he2-chun5."
        ],
        [
          "景松家后返家鄉，送伊庫銀一百兩，做人中軍敢返樣，就共賊里細思量。",
          "Keng2-siong5 ke-au7 tng2 ka-hiunn, sang3 i khou3-gun5 chit8 pah niu2, choe3-lang5 tiong-kun kann2 tng2-iunn7, chiu7 kang7 chhat8-li2 se3 su-niu5."
        ],
        [
          "賊里聽說就得知，手夯大刀就起來，一時行到撫衙內，就力中軍起來刣。",
          "Chhat8-li2 thiann-soeh chiu7 tit chai, chhiu2 giah8 toa7-to chiu7 khi2--lai5, chit8-si5 kiann5 kau3 Hu2-ge5 lai7, chiu7 liah8 tiong-kun khi2 lai5 thai5."
        ],
        [
          "撫臺一時想的到，一个賊里不通交，中軍共我押家后，乎伊殺死大路頭。",
          "Hu2-tai5 chit8-si5 siunn7 e7 kau3, chit8 e5 chhat8-li2 m7 thang kau, tiong-kun ka7 goa2 ah ke-au7, hou7 i sat-si2 toa7-lou7-thau5."
        ],
        [
          "撫臺一時有主意，隨時科遂去留伊，衣裳籠箱扛未利，雙平戰船卜生死。",
          "Hu2-tai5 chit8-si5 u7 chu2-i3, sui5-si5 khoe-sui7 khi3 lau5 i, i-chhiunn5 lang2-siunn kng be7-li7, siang-peng5 chian3-chun5 beh sinn-si2."
        ],
        [
          "文武官員全振動，一時請令叫頭人，望卜有工有所望，兩平生死先不通。",
          "Bun5-bu2 koann-oan5 choan5 tin2-tang7, chit8-si5 chheng2-leng7 kio3 thau5-lang5, bang7 beh u7 kang u7 sou2-bang7, liong2-peng5 sinn-si2 sian m7 thang."
        ],
        [
          "頭人情理不敢倒，聲聲句句着勸和，百般盡着看旂號，君王盡交恁伐落。",
          "Thau5-lang5 cheng5-li2 m7 kann2 to2, siann-siann ku3-ku3 tioh8 khng3-ho5, pah-poann chin7 tioh8 khoann3 ki5-ho7, kun-ong5 chin7 kau lin2 hoat8-loh8."
        ],
        [
          "撫台盡忠聽人勸，雖時親兵吊倒返，吩咐頭人着打算，不通乎我走過庄。",
          "Hu2-tai5 chin7-tiong thiann lang5 khng3, sui5-si5 chhin-peng tiau3 to3-tng2, hoan-hu3 thau5-lang5 tioh8 phah-sng3, m7 thang hou7 goa2 chau2 ke3 chng."
        ],
        [
          "五月廿九亂一場，路邊茶客被人搶，大局尼金茶無糧，就看撫臺麼主張。",
          "Gou7-geh8 jiap-kau2 loan7 chit8 tiunn5, lou7-pinn te5-kheh pi7 lang5 chhiunn2, tai7-kiok8 ni5-kim te5 bo5 niu5, chiu7 khoann3 Hu2-tai5 mih chu2-tiunn."
        ],
        [
          "城內探知都淨淨，無宜十三能敗兵，恐了反亂未太平，館內茶工全不揀。",
          "Siann5-lai7 tham3-chai to cheng7-cheng7, bo5-gi5 chap8-sann e7 pai7-peng, khiong2 liau2 hoan2-loan7 be7 thai3-peng5, koan2-lai7 te5-kang choan5 m7 keng2."
        ],
        [
          "李春食勢靠洋行，雖時館內叫興工，通庄茶工全叮動，卜買夏茶逗秋香。",
          "Li2 Chhun chiah8-se3 kho3 iunn5-hang5, sui5-si5 koan2-lai7 kio3 hin-kang, thong-chng te5-kang choan5 tin2-tang7, beh boe2 ha7-te5 tau3 chhiu-hiang."
        ],
        [
          "說到敗兵个代志，撫臺个罪無塊擬，貝心也免相通知，透冥逃走做一時。",
          "Soeh kau3 pai7-peng e5 tai7-chi3, Hu2-tai5 e5 choe7 bo5-te3 gi2, poe7-sim ia7 bian2 sio-thong-ti, thau3-mi5 to5-chau2 choe3 chit8-si5."
        ],
        [
          "三月廿八刣中軍，五月初五到番船，海防電報打一困，各州府縣着通文。",
          "Sann geh8 jiap-poeh thai5 tiong-kun, gou7 geh8 chhe gou7 kau3 hoan-chun5, hai2-hong5 tian7-po3 phah chit8-khun3, kok chiu hu2-koan7 tioh8 thong bun5."
        ],
        [
          "海防打電就來報，撫臺城內着伐落，粵底番船八十號，統領營官心着和。",
          "Hai2-hong5 phah tian7 chiu7 lai5 po3, Hu2-tai5 siann5-lai7 tioh8 hoat8-loh8, O3-te2 hoan-chun5 poeh chap8 ho7, thong2-leng2 iann5-koann sim tioh8 ho5."
        ],
        [
          "五月初五到臺灣，基隆不倚佔塊冤，卜拍后斗恰眷串，來看城池百丈高。",
          "Gou7 geh8 chhe gou7 kau3 Tai5-oan5, Koe-lang5 m7 oa2 tiam3 teh oan, beh phah au7-tau2 khah koan3-chhoan3, lai5 khoann3 siann5-ti5 pah tng7 koan5."
        ],
        [
          "一日戰船直直到，山頂个兵亂抄抄，來討救兵全無到，各人心肝想着走。",
          "Chit8 jit8 chian3-chun5 tit8-tit8 kau3, soann-teng2 e5 peng loan7-chhau-chhau, lai5 tho2 kiu3-peng choan5 bo5-kau3, kok lang5 sim-koann siunn7 tioh8 chau2."
        ],
        [
          "初六日本扒上山，官兵被伊一直趕，來報基隆海防官，被伊刣死有一半。",
          "Chhoe-lak8 Jit8-pun2 peh chiunn7-soann, koann-peng pi7 i it-tit8 koann2, lai5 po3 Koe-lang5 hai2-hong5 koann, pi7 i thai5-si2 u7 chit8-poann3."
        ],
        [
          "粵底上山刣一陣，無宜敗兵來即謹，金山个人知行情，百姓般走當一面。",
          "O3-te2 chiunn7-soann thai5 chit8-chun7, bo5-gi5 pai7-peng lai5 chiah kin2, Kim-san e5 lang5 chai hang5-cheng5, peh-sinn3 poann-chau2 tng chit8 bin7."
        ],
        [
          "初七來到金仔山，看見金空真有盤，日本一時想心肝，通山百姓一直趕。",
          "Chhoe-chhit lai5 kau3 Kim-a2-soann, khoann3-kinn3 kim-khang chin u7-poann5, Jit8-pun2 chit8-si5 siunn7 sim-koann, thang soann peh-sinn3 it-tit8 koann2."
        ],
        [
          "初八番兵一直到，想卜來打基隆頭，百姓个人想不到，想卜撫臺來做頭。",
          "Chhoe-poeh hoan-peng it-tit8 kau3, siunn7 beh lai5 phah Koe-lang5 thau5, peh-sinn3 e5 lang5 siunn7 m7 kau3, siunn7 beh Hu2-tai5 lai5 choe3-thau5."
        ],
        [
          "初九刣到基隆山，八堵添兵卜去趕，撫臺一時想心肝，想卜抽兵恰有盤。",
          "Chhoe-kau2 thai5 kau3 Koe-lang5 soann, Peh-tou2 thiam peng beh khi3 koann2, Hu2-tai5 chit8-si5 siunn7 sim-koann, siunn7 beh thiu-peng khah u7-poann5."
        ],
        [
          "初十基隆陳大鏡，第一反背廣東兵，撫臺卜走塊想正，害死官員真不明。",
          "Chhoe-chap8 Koe-lang5 Tan5 Tai7-keng3, te7-it hoan2-poe7 Kng2-tang peng, Hu2-tai5 beh chau2 teh siunn7 cheng3, hai7-si2 koann-oan5 chin put-beng5."
        ],
        [
          "城內火車直直侢，卜去基隆甲伊刣，也無刣須三五擺，透冥抽兵走落來。",
          "Siann5-lai7 he2-chhia tit8-tit8 chai3, beh khi3 Koe-lang5 kah i thai5, ia7 bo5 thai5-su sann gou7 pai2, thau3-mi5 thiu-peng chau2--loh8-lai5."
        ],
        [
          "撫臺用計卜返到，透冥衙內放火灱，城內庫銀八百號，并無頭人通伐落。",
          "Hu2-tai5 eng7-ke3 beh tng2 kau3, thau3-mi5 ge5-lai7 pang3 he2-toh8, siann5-lai7 khou3-gun5 poeh-pah ho7, pinn7 bu5 thau5-lang5 thang hoat8-loh8."
        ],
        [
          "撫臺逃走十二冥，路漢欣喜着半天，城內庫銀下鄭鄭，那有福氣驚無錢。",
          "Hu2-tai5 to5-chau2 chap8-ji7 mi5, lo5-han3 him-hi2 tioh8 poann3-thinn, siann5-lai7 khou3-gun5 he7 tinn7-tinn7, na7 u7 hok-khi3 kiann bo5 chinn5."
        ],
        [
          "一日無君天下亂，一時中間全變款，番船未來人就斷，乞丐路漢多得權。",
          "Chit8 jit8 bo5 kun thian-ha7 loan7, chit8-si5 tiong-kan choan5 pian3-khoan2, hoan-chun5 be7 lai5 lang5 chiu7 toan3, khit-chiah8 lo5-han3 to tit-koan5."
        ],
        [
          "十三城內全振動，亦無一个是好人，軍兵一時如蔥蔥，平無一个是頭人。",
          "Chap8-sann siann5-lai7 choan5 tin2-tang7, iah8 bo5 chit8 e5 si7 ho2-lang5, kun-peng chit8-si5 ju5 chhang2-chhang2, peng7 bo5 chit8 e5 si7 thau5-lang5."
        ],
        [
          "說到敗兵个代志，圭隆有物無人遲，眾人苦走不得利，錢銀恰多是卜年。",
          "Soeh kau3 pai7-peng e5 tai7-chi3, Koe-lang5 u7 mih8 bo5 lang5 tih8, cheng3-lang5 khou2 chau2 be7 tit li7, chinn5-gun5 khah choe7 si7 beh ni5."
        ],
        [
          "營盤府縣外江人，河南安徽配廣東，城內官兵走空空，通庄卜搶外江人。",
          "Iann5-poann5 hu2-koan7 goa7-kang lang5, Ho5-lam5 An-hui phe3 Kng2-tang, siann5-lai7 koann-peng chau2 khang-khang, thong-chng beh chhiunn2 goa7-kang lang5."
        ],
        [
          "圭庄富戶真存長，番仔未來先禁庄，盡驚土匪个亂穿，雖時買料造隘門。",
          "Koe-chng hu3-hou7 chin chun5 tng5, hoan-a2 be7 lai5 seng kim3-chng, chin7 kiann thou2-hui2 e7 loan7-chhng3, sui5-si5 boe2 liau7 cho7 ai3-mng5."
        ],
        [
          "撫臺逃走過別省，庄中賊馬五路興，手帶短刀手夯銃，乎伊搶去真不明。",
          "Hu2-tai5 to5-chau2 ke3 pat8 siann2, chng-tiong chhat8-be2 ngou2-lou7 heng, chhiu2 toa3 te2-to chhiu2 giah8 chheng3, hou7 i chhiunn2 khi3 chin put-beng5."
        ],
        [
          "通庄土匪葉葉是，天地卜變做一時，眾人打羅夯家司，囝仔大小驚半死。",
          "Thong-chng thou2-hui2 iap8-iap8-sih, thinn-te7 beh pian3 choe3 chit8-si5, cheng3-lang5 phah lo5 giah8 ke-si, gin2-a2 toa7-se3 kiann poann3-si2."
        ],
        [
          "冥日亂搶搬不盡，眾庄塊搶真可人，舖戶相議卜立稟，去請日本來安民。",
          "Mi5-jit8 loan7 chhiunn2 poann m7 chin7, cheng3 chng teh chhiunn2 chin kho2-lin5, phou3-hou7 siong-gi7 beh lip8-pin2, khi3 chhiann2 Jit8-pun2 lai5 an-bin5."
        ],
        [
          "日本來到雖時凈，驚了人家有住兵，卜去巡查手夯銃，一間看了過別間。",
          "Jit8-pun2 lai5 kau3 sui5-si5 cheng7, kiann liau2 jin5-ke u7 chu3-peng, beh khi3 sun5-cha chhiu2 giah8 chheng3, chit8 keng khoann3 liau2 ke3 pat8 keng."
        ],
        [
          "十二安民水返腳，街頭巷尾佔塊查，□□□□□□□，□□□□□□□。",
          "Chap8-ji7 an-bin5 Chui2-tng2-kha, ke-thau5 hang7-be2 chiam3 teh chha5, □□□□□□□, □□□□□□□."
        ],
        [
          "和記李春告番犁，日本來打當買茶，夏茶今年大好計，那卜趁錢盡一下。",
          "Ho5-ki3 Li2 Chhun ko3 hoan-le5, Jit8-pun2 lai5 phah tng boe2 te5, ha7-te5 kin-ni5 toa7 ho2-ke3, na7 beh than3-chinn5 chin7 chit8-e7."
        ],
        [
          "日本剃頭成和尚，番王坐殿在東洋，清朝敗兵人亂搶，各府縣官返家鄉。",
          "Jit8-pun2 thi3-thau5 seng5 he5-siunn7, hoan-ong5 che7-tian7 chai7 Tang-iunn5, Chheng-tiau5 pai7-peng lang5 loan7 chhiunn2, kok hu2-koan7 koann tng2 ka-hiunn."
        ],
        [
          "五月反亂真好看，臺灣一省尋無官，五路官兵通走散，城內軍宗眾人搬。",
          "Gou7-geh8 hoan2-loan7 chin ho2-khoann3, Tai5-oan5 chit8 siann2 chhe7 bo5 koann, ngou2-lou7 koann-peng thang chau2-soann3, siann5-lai7 kun-chong cheng3-lang5 poann."
        ],
        [
          "光緒坐天乙未年，東洋日本來爭伊，想着臺灣大子利，即久無打待時年。",
          "Kong-su7 che7-thinn It-bi7 ni5, Tang-iunn5 Jit8-pun2 lai5 chinn i, siunn7 tioh8 Tai5-oan5 toa7-kiann2 li7, chiah ku2 bo5 phah thai7 si5-ni5."
        ],
        [
          "今年光緒大落難，誅着日本佔江山，百姓逃走真千難，下天下地求平安。",
          "Kin-ni5 Kong-su7 toa7 loh8-lan7, tu2 tioh8 Jit8-pun2 chiam3 kang-san, peh-sinn3 to5-chau2 chin kan-lan5, he7 thinn he7 te7 kiu5 peng5-an."
        ],
        [
          "十四番仔到錫口，無宜大兵一直到，等待十四二更后，卜去城內通做頭。",
          "Chap8-si3 hoan-a2 kau3 Sek-khau2, bo5-gi5 toa7-peng it-tit8 kau3, tan2-thai7 chap8-si3 ji7-kinn au7, beh khi3 siann5-lai7 thang choe3-thau5."
        ],
        [
          "去到番樓塊安營，遇着一人施良兄，為人正直都不驚，十五早起[毛^火]入城。",
          "Khi3 kau3 hoan-lau5 teh an-iann5, gu7 tioh8 chit8 lang5 Si Liong5 hiann, ui5-jin5 cheng3-tit8 to m7 kiann, chap8-gou7 cha2-khi2 chhoa7 jip8 siann5."
        ],
        [
          "日本入城未幾時，就叫良兄倩戈里，卜倩龜里滿滿是，一時扛米無延遲。",
          "Jit8-pun2 jip8-siann5 bi7 ki2-si5, chiu7 kio3 Liong5 hiann chhiann3 ku-li2, beh chhiann3 ku-li2 moa2-moa2-si7, chit8-si5 kng bi2 bo5 ian5-ti5."
        ],
        [
          "此時反亂未平定，基隆先設民主廳，力着土匪無性命，力着好人通來領。",
          "Chhu2-si5 hoan2-loan7 be7 peng5-tiann7, Koe-lang5 seng siat bin5-chu2 thiann, liah8 tioh8 thou2-hui2 bo5 sinn3-mia7, liah8 tioh8 ho2-lang5 thang lai5 nia2."
        ],
        [
          "圭良到城有五步，水返腳圭一半路，一日卜行真千苦，此去卜設司令部。",
          "Koe-lang5 kau3 siann5 u7 gou7 pou7, Chui2-tng2-kha koe3 chit8-poann3 lou7, chit8 jit8 beh kiann5 chin kan-khou2, chhu2 khi3 beh siat Su-leng7-pou7."
        ],
        [
          "總督一日直入城，城內敢着設縣廳，日本入城未几時，后面再來是戈里。",
          "Chong2-tok chit8 jit8 tit8 jip8-siann5, siann5-lai7 kann2 tioh8 siat koan7-thiann, Jit8-pun2 jip8-siann5 bi7 ki2-si5, au7-bin7 chai3-lai5 si7 ku-li2."
        ],
        [
          "不少日本脫庫玍，赤身路體一時間，力人雞鴨滿六萬，正人看見驚甲瘦。",
          "Put-siau3 Jit8-pun2 thng3-khou3-lan7, chhiah-sin lou7-the2 chit8-si5 keng, liah8 lang5 ke-ah moa2 lak8 ban7, cheng3-lang5 khoann3-kinn3 kiann kah san2."
        ],
        [
          "呆人好漢配糧草，約首入呈稟回頭，日本戰兵一直到，一時京死抽塊走。",
          "Phainn2-lang5 ho2-han3 phe3 niu5-chhau2, Iok-siu2 jip8 theng5 pin2 hoe5-thau5, Jit8-pun2 chian3-peng it-tit8 kau3, chit8-si5 kiann-si2 thiu teh chau2."
        ],
        [
          "富戶差人就去叫，着共日本會得着，日本來到下下趙，卜力呆人放火燒。",
          "Hu3-hou7 chhe lang5 chiu7 khi3 kio3, tioh8 ka7 Jit8-pun2 e7 tit tioh8, Jit8-pun2 lai5 kau3 he7-he7-tio5, beh liah8 phainn2-lang5 pang3 he2-sio."
        ],
        [
          "庄中呆人一下凈，呆人出來着招兵，通庄差人塊買銃，卜搶戈里日本兵。",
          "Chng-tiong phainn2-lang5 chit8-e7 cheng7, phainn2-lang5 chhut--lai5 tioh8 chio-peng, thong chng chhe lang5 teh boe2 chheng3, beh chhiunn2 ku-li2 Jit8-pun2 peng."
        ],
        [
          "庄中甲人着想起，卜做只事着看時，日本个頭極呆剃，頂港有人過盤伊。",
          "Chng-tiong kah lang5 tioh8 siunn7-khi2, beh choe3 chit su7 tioh8 khoann3-si5, Jit8-pun2 e5 thau5 kek8 phainn2 thi3, teng2-kang2 u7 lang5 ke3-poann5 i."
        ],
        [
          "庄中全然無頭粽，看爾个人真格空，招軍買馬帶塊弄，看爾姓命誥省人。",
          "Chng-tiong choan5-jian5 bo5 thau5-chang2, khoann3 li2 e5 lang5 chin kek-khang, chio kun mai2-ma2 toa3 teh lang7, khoann3 li2 sinn3-mia7 kho3 siann2-lang5."
        ],
        [
          "卜打日本后斗抄，看無真主通做頭，下面劉義也未到，枋橋大富搬塊走。",
          "Beh phah Jit8-pun2 au7-tau2 chhau, khoann3 bo5 chin-chu2 thang choe3-thau5, e7-bin7 Lau5 Gi7 ia7 be7 kau3, Pang-kio5 toa7-hu3 poann teh chau2."
        ],
        [
          "庄中全來無頭粽，卜爭日本先不通，枋橋有錢不振動，甲伊通商好做人。",
          "Chng-tiong choan5 lai5 bo5 thau5-chang2, beh chinn Jit8-pun2 sian m7 thang, Pang-kio5 u7 chinn5 m7 tin2-tang7, kah i thong-siong ho2 choe3-lang5."
        ],
        [
          "盡忠報國林朝棟，第一京死林國芳，日本未來想甲狂，京了家伙着充公。",
          "Chin7-tiong po3-kok Lim5 Tiau5-tong3, te7-it kiann-si2 Lim5 Kok-hong, Jit8-pun2 be7 lai5 siunn7 kah kong5, kiann liau2 ke-he2 tioh8 chhiong-kong."
        ],
        [
          "下面少爺陣陣到，第一京死枋橋頭，就叫掌柜故庄頭，本身家后[毛^火]塊走。",
          "E7-bin7 siau3-ia5 tin7-tin7 kau3, te7-it kiann-si2 Pang-kio5 thau5, chiu7 kio3 chiang2-kui7 kou3 chng-thau5, pun2-sin ke-au7 chhoa7 teh chau2."
        ],
        [
          "日本軍兵直直到，有人趁錢塊[毛^火]抄，出來庄中行透透，甲人軍宗着去交。",
          "Jit8-pun2 kun-peng tit8-tit8 kau3, u7 lang5 than3-chinn5 teh chhoa7-chhau, chhut lai5 chng-tiong kiann5 thau3-thau3, kah lang5 kun-chong tioh8 khi3 kau."
        ],
        [
          "暗坑个人真呆望，七月初五卜來攻，日本城頂安大貢，庄中打羅追軍宗。",
          "Am3-khinn e5 lang5 chin phainn2-bong7, chhit-geh8 chhoe-gou7 beh lai5 kong, Jit8-pun2 siann5-teng2 an toa7-kong3, chng-tiong phah lo5 tui kun-chong."
        ],
        [
          "趁番下食葉葉示，路追在來不示時，一着小本甲大利，相招共伊做戈里。",
          "Than3 hoan e5 chiah8 iap8-iap8-sih, lou7-tui chai7-lai5 m7 si7 si5, it tioh8 sio2-pun2 kah toa7-li7, sio-chio ka7 i choe3 ku-li2."
        ],
        [
          "卜倩戈里在地人，論真起來先不通，五路官兵那叮動，乎伊力去撻銃空。",
          "Beh chhiann3 ku-li2 chai7-toe7 lang5, lun7-chin--khi2-lai5 sian m7 thang, ngou2-lou7 koann-peng na7 tin2-tang7, hou7 i liah8 khi3 that chheng3-khang."
        ],
        [
          "一條姓命歸陰司，下海城隍有出名，今年反亂未平定，正庄弟子不敢迎。",
          "Chit8 tiau5 sinn3-mia7 kui im-si, Ha5-hai2 seng5-hong5 u7 chhut-mia5, kin-ni5 hoan2-loan7 be7 peng5-tiann7, cheng3 chng te7-chu2 m7 kann2 ngia5."
        ],
        [
          "頂年通庄現由景，五月十三小文明，今年十三那者凈，亦是反亂未太平。",
          "Teng2-ni5 thong-chng hian7 iu5-keng2, gou7-geh8 chap8-sann sio2 bun5-beng5, kin-ni5 chap8-sann na7 chiah cheng7, iah8 si7 hoan2-loan7 be7 thai3-peng5."
        ],
        [
          "每年迎來北門內，亦有牙妲共采排，今年亦示番仔害，正庄弟子不敢來。",
          "Mui2 ni5 ngia5 lai5 Pak-mng5 lai7, iah8 u7 ge7-toann3 kang7 chhai2-pai5, kin-ni5 iah8 si7 hoan-a2 hai7, cheng3 chng te7-chu2 m7 kann2 lai5."
        ],
        [
          "五月十三關公會，城隆廟前典手花，賞爾戇肉那敢賣，手夯銅針插觜脴。",
          "Gou7-geh8 chap8-sann Koan-kong-hoe7, Seng5-hong5 bio7-cheng5 tian2 chhiu2-hoe, siunn2 li2 gong7-bah na7 kann2 boe7, chhiu2 giah8 tang5-chiam chhak8 chhui3-phoe2."
        ],
        [
          "永時正音難般戲，日本未來銓家司，藤排鳥銃葉葉示，今年乖巧無半枝。",
          "Eng2-si5 chiann3-im lan5 poann-hi3, Jit8-pun2 be7 lai5 chhoan5 ke-si, tin5-pai5 chiau2 chheng3 iap8-iap8-sih, kin-ni5 koai-kha2 bo5 poann3-ki."
        ],
        [
          "本街采排牙妲唱，眾人成心來隨香，奸目公子野和尚，車古男人假姿娘。",
          "Pun2-koe chhai2-pai5 ge7-toann3 chhiunn3, cheng3-lang5 seng5-sim lai5 sui5-hiunn, kan-bak8 kong-chu2 ia2 he5-siunn7, chhia-kou2 lam5-jin5 ke2 chu-niu5."
        ],
        [
          "廟內拔杯着點淺，保庇弟子大趁錢，今年被着反亂天，共伊寬限落下年。",
          "Bio7-lai7 poah8-poe tioh8 tiam2-chhinn2, po2-pi3 te7-chu2 toa7-than3-chinn5, kin-ni5 pi7 tioh8 hoan2-loan7 thinn, ka7 i khoan-an7 loh8 e7-ni5."
        ],
        [
          "勸人閑話不可聽，秋秋塊念卜攻成，其實此情都無影，通庄大小巢巢京。",
          "Khng3 lang5 eng5-oe7 put-kho2 thiann, chhiu-chhiu teh liam7 beh kong-siann5, ki5-sit8 chhu2 cheng5 to bo5-iann2, thong-chng toa7-se3 chau5-chau5 kiann."
        ],
        [
          "卜打成內都用意，可惜有兵無銃子，用計寫批假劉義，眾庄頭人去揀伊。",
          "Beh phah siann5-lai7 to iong7-i3, kho2-sioh u7 peng bo5 chheng3-chi2, eng7-ke3 sia2-phoe ke2 Lau5 Gi7, cheng3 chng thau5-lang5 khi3 keng2 i."
        ],
        [
          "總督雖時起大隊，四散戰兵吊做追，呆人賢廣白賊嘴，害人搬走真克開。",
          "Chong2-tok sui5-si5 khi2 tai7-tui7, si3 san3 chian3-peng tiau3 choe3-tui, phainn2-lang5 gau5 kong2 peh8-chhat8 chhui3, hai7 lang5 poann-chau2 chin khek-khui."
        ],
        [
          "日本物件葉葉示，路透科落不利時，一着小本甲大利，相招共伊做戈里。",
          "Jit8-pun2 mih8-kiann7 iap8-iap8-sih, lou7-thau3 khoe-loh8 put-li7 si5, it tioh8 sio2-pun2 kah toa7-li7, sio-chio ka7 i choe3 ku-li2."
        ],
        [
          "第一丰臣日本兵，臺灣通通報太平，番王欣喜真得勝，呵咾總督有才情。",
          "Te7-it hong-sin5 Jit8-pun2 peng, Tai5-oan5 thong-thong po3 thai3-peng5, hoan-ong5 him-hi2 chin tek-seng3, o-lo2 chong2-tok u7 chai5-cheng5."
        ],
        [
          "頂年德國打基隆，亦無今年走即空，撫臺逃走罪卦重，克開百姓無賢人。",
          "Teng2-ni5 Tek-kok phah Koe-lang5, iah8 bo5 kin-ni5 chau2 chiah khang, Hu2-tai5 to5-chau2 choe7-koa3 tang7, khek-khui peh-sinn3 bo5 gau5-lang5."
        ],
        [
          "頭人伸士真良貝，來倚撫臺真卜疏，望卜掛伊做元帥，無宜此事來獻花。",
          "Thau5-lang5 sin-su7 chin liong5-poe7, lai5 oa2 Hu2-tai5 chin beh soe, bang7 beh koa3 i choe3 goan5-soe3, bo5-gi5 chhu2 su7 lai5 hian3-hoe."
        ],
        [
          "撫臺反貝放伊須，克開百姓尋無主，那卜盡忠甲伊誅，百姓也免即六無。",
          "Hu2-tai5 hoan2-poe7 pang3 i su, khek-khui peh-sinn3 chhe7 bo5 chu2, na7 beh chin7-tiong kah i tu, peh-sinn3 ia7 bian2 chiah liok8-bu5."
        ],
        [
          "光緒落難乙未年，冬洋日本卜來征，那無奸臣來亂變，甲伊亂刣也有偏。",
          "Kong-su7 loh8-lan7 It-bi7 ni5, Tang-iunn5 Jit8-pun2 beh lai5 chinn, na7 bo5 kan-sin5 lai5 loan7-pinn3, kah i loan7 thai5 ia7 u7 phinn."
        ],
        [
          "一時安淨無土匪，正庄頭人心就開，下日那有到大隊，食人仁家真到水。",
          "Chit8-si5 an-cheng7 bo5 thou2-hui2, cheng3 chng thau5-lang5 sim chiu7 khui, e7-jit8 na7 u7 kau3 tai7-tui7, chiah8 lang5 jin5-ke chin kau3-chui2."
        ],
        [
          "城內縣官到錫口，眾人入稟來經投，出來人家抄透透，害人搬走亂抄抄。",
          "Siann5-lai7 koan7-koann kau3 Sek-khau2, cheng3-lang5 jip8 pin2 lai5 keng-tau5, chhut lai5 jin5-ke chhau thau3-thau3, hai7 lang5 poann-chau2 loan7-chhau-chhau."
        ],
        [
          "日本那有了手賤，去比媽祖个丕肩，此時反亂真無變，眾人看見真了然。",
          "Jit8-pun2 na7 u7 liau2 chhiu2-chian7, khi3 pi2 Ma2-chou2 e5 phi-kian, chhu2-si5 hoan2-loan7 chin bo5 pian3, cheng3-lang5 khoann3-kinn3 chin liau2-jian5."
        ],
        [
          "冬洋日本真無樣，巢撻人家个姿娘，長官極伊出外鄉，眾人欣喜打手掌。",
          "Tang-iunn5 Jit8-pun2 chin bo5 iunn7, chau5-that jin5-ke e5 chu-niu5, tiunn2-koann kek i chhut goa7-hiunn, cheng3-lang5 him-hi2 phah chhiu2-chiong2."
        ],
        [
          "采舍帶在錫口后，算來庄中第一頭，日本大隊一下到，守備公館安伊兜。",
          "Chhai2-sia3 toa3 chai7 Sek-khau2 au7, sng3 lai5 chng-tiong te7-it thau5, Jit8-pun2 tai7-tui7 chit8-e7 kau3, siu2-pi7 kong-koan2 an i tau."
        ],
        [
          "錫口稟賊陳喬先，害死刣牛吐目前，做人成實甲守善，被伊害死真了然。",
          "Sek-khau2 pin2 chhat8 Tan5 Kiau5-sian, hai7-si2 thai5 gu5 thou3 bak8-chian5, choe3-lang5 chiann5-sit8 kah siu2-sian7, pi7 i hai7-si2 chin liau2-jian5."
        ],
        [
          "稟內也無伊名字，明明也示伊注死，日本追趕走無利，無人出頭敢救伊。",
          "Pin2-lai7 ia7 bo5 i mia5-ji7, beng5-beng5 ia7 si7 i chu3-si2, Jit8-pun2 tui koann2 chau2 bo5 li7, bo5 lang5 chhut-thau5 kann2 kiu3 i."
        ],
        [
          "喬先做人極呆鐵，呆人即敢去搶伊，林買看見叫鳴微，冤仇有報真欣喜。",
          "Kiau5-sian choe3-lang5 kek8 phainn2 thi3, phainn2-lang5 chiah kann2 khi3 chhiunn2 i, Lim5 Mai2 khoann3-kinn3 kio3 beng5-bi5, oan-siu5 u7 po3 chin him-hi2."
        ],
        [
          "喬先受氣神聖稟，力去城內見火神，眾圭圖記來保認，卜鎮林買罪者輕。",
          "Kiau5-sian siu7-khi3 sin5-seng3 pin2, liah8 khi3 siann5-lai7 kinn3 he2-sin5, cheng3 koe tou5-ki3 lai5 po2-jin7, beh tin3 Lim5 Mai2 choe7 chiah khin."
        ],
        [
          "喬先當堂去對只，林買黨人去搶伊，稟爾逃兵个代志，此情無影屈天里。",
          "Kiau5-sian tong-tng5 khi3 tui3-chi2, Lim5 Mai2 tong2-jin5 khi3 chhiunn2 i, pin2 li2 to5-peng e5 tai7-chi3, chhu2 cheng5 bo5-iann2 khut thinn-li2."
        ],
        [
          "廿一埤角來起致，想無六空搶戈里，總督城內塊受氣，雖時點兵去征伊。",
          "Jiap-it Pi-kak lai5 khi2-ti3, siunn7 bo5 lak8 khang chhiunn2 ku-li2, chong2-tok siann5-lai7 teh siu7-khi3, sui5-si5 tiam2-peng khi3 cheng i."
        ],
        [
          "五路假批通暗坑，卜攻城內初六冥，溪州炙林佔甲鄭，城內號頭凈青青。",
          "Ngou2-lou7 ke2 phoe thang Am3-khinn, beh kong siann5-lai7 chhoe-lak8 mi5, Khoe-chiu Ku3-na5 chiam3 kah tinn7, siann5-lai7 ho7-thau5 cheng7 chhinn-chhinn."
        ],
        [
          "可惜一人佔一位，放尿超沙沒做堆，那無通庄來法水，打伊城內難得開。",
          "Kho2-sioh chit8 lang5 chiam3 chit8 ui7, pang3-jio7 chhiau-soa boe7 choe3-tui, na7 bo5 thong-chng lai5 hoat-chui2, phah i siann5-lai7 lan5-tit khui."
        ],
        [
          "日本官兵無外多，可惜正人不和齊，無頭公案不通做，也免通庄吵人蛙。",
          "Jit8-pun2 koann-peng bo5 goa7 choe7, kho2-sioh cheng3-lang5 put ho5-choe5, bu5-thau5 kong-an3 m7 thang choe3, ia7 bian2 thong-chng chha2 lang5 koe5."
        ],
        [
          "買銃个人真好膽，出來溪州佔炙林，那無頭人出來罵，世事恰大咸丰三。",
          "Boe2 chheng3 e5 lang5 chin ho2-tann2, chhut lai5 Khoe-chiu chiam3 Ku3-na5, na7 bu5-thau5-lang5 chhut lai5 ma7, se3-su7 khah toa7 Hiam5-hong sann."
        ],
        [
          "日本个兵賢排陣，陣圖百姓看不真，日本番兵極好認，甲伊亂刣無要謹。",
          "Jit8-pun2 e5 peng gau5 pai5-tin7, tin7-tou5 peh-sinn3 khoann3 put-chin, Jit8-pun2 hoan-peng kek8 ho2-jin7, kah i loan7 thai5 bo5 iau3-kin2."
        ],
        [
          "五路通批行透透，着看下面个號頭，只時氣力用無到，可惜有兵無糧草。",
          "Ngou2-lou7 thong-phoe kiann5 thau3-thau3, tioh8 khoann3 e7-bin7 e5 ho7-thau5, chit si5 khui3-lat8 eng7 bo5-kau3, kho2-sioh u7 peng bo5 niu5-chhau2."
        ],
        [
          "三甲永庄塊抽分，呆人貝心報日本，總督縣聽有議論，雖時點兵卜去巡。",
          "Sann-kak-eng2 chng teh thiu-hun, phainn2-lang5 poe7-sim po3 Jit8-pun2, chong2-tok koan7-thiann u7 gi7-lun7, sui5-si5 tiam2-peng beh khi3 sun5."
        ],
        [
          "日本卜去力抽分，百姓會齊搶伊船，雙平起兵刣一困，并無戰書相尊拵。",
          "Jit8-pun2 beh khi3 liah8 thiu-hun, peh-sinn3 hoe7-che5 chhiunn2 i chun5, siang-peng5 khi2-peng thai5 chit8-khun3, peng7 bo5 chian3-su sio chun-chhun5."
        ],
        [
          "一時走入座部內，百姓四面為塊刣，頭日五百去戰敗，伸無五十通返來。",
          "Chit8-si5 chau2 jip8 cho7-pou7 lai7, peh-sinn3 si3-bin7 ui7 teh thai5, thau5 jit8 gou7-pah khi3 chian3-pai7, chhun bo5 gou7-chap8 thang tng2--lai5."
        ],
        [
          "廿五豈事三角永，通庄打羅討救兵，頭人督陣手夯令，望卜日后有功名。",
          "Jiap8-gou7 khi2-su7 Sann-kak-eng2, thong-chng phah lo5 tho2 kiu3-peng, thau5-lang5 tok-tin7 chhiu2 giah8 leng7, bang7 beh jit8-au7 u7 kong-beng5."
        ],
        [
          "說到頂港个名姓，頭人紳士真半丁，亦無賊案共人命，一時般走過別省。",
          "Soeh kau3 teng2-kang2 e5 beng5-seng3, thau5-lang5 sin-su7 chin poann3-teng, iah8 bo5 chhat8-an3 kang7 jin5-beng7, chit8-si5 poann-chau2 ke3 pat8 seng2."
        ],
        [
          "光緒日止再紅頂，眾人請叫伊才情，平洋世界真好用，日本手頭了光名。",
          "Kong-su7 jit8-chi2 chai3 ang5-teng2, cheng3-lang5 chheng2-kau3 i chai5-cheng5, pinn5-iunn5 se3-kai3 chin ho2-eng7, Jit8-pun2 chhiu2-thau5 liau2 kong-beng5."
        ],
        [
          "日本打開三角永，百姓不和即敗兵，有人偷去探行情，返來那想就那呤。",
          "Jit8-pun2 phah--khui Sann-kak-eng2, peh-sinn3 put-ho5 chiah pai7-peng, u7 lang5 thau khi3 tham3 hang5-cheng5, tng2--lai5 na2 siunn7 chiu7 na2 geng5."
        ],
        [
          "亦是無主來所致，百姓虔心放乎伊，收軍返來食自己，營中糧草無半絲。",
          "Iah8 si7 bo5 chu2 lai5 sou2-ti3, peh-sinn3 khian5-sim pang3 hou7 i, siu kun tng2--lai5 chiah8 ka-ki7, iann5-tiong niu5-chhau2 bo5 poann3-si."
        ],
        [
          "一時打開一个散，囝仔大水去帶山，日本通上吵甲難，力去城內見火官。",
          "Chit8-si5 phah khui chit8 e5 soann3, gin2-a2 toa7-chui2 khi3 toa3 soann, Jit8-pun2 thong-siong7 chha2 kah noa5, liah8 khi3 siann5-lai7 kinn3 he2-koann."
        ],
        [
          "豈先塊靠峇葉山，甲伊相刣真有盤，抬兵出來乎伊看，無宜乎伊連片趕。",
          "Khi2-seng teh kho3 Ba7-hioh8-soann, kah i sio-thai5 chin u7-poann5, thai5 peng chhut lai5 hou7 i khoann3, bo5-gi5 hou7 i lian5-phian3 koann2."
        ],
        [
          "清水祖師力生同，眾庄弟子看光窗，日本排陣火蜈蚣，放火燒厝不見人。",
          "Chheng-chui2 chou2-su liah8 sinn-tang5, cheng3 chng te7-chu2 khoann3 kng-thang, Jit8-pun2 pai5-tin7 he2-gia5-kang, pang3-he2 sio-chhu3 put kian3 lang5."
        ],
        [
          "廿六早起興大隊，用計排陣打者開，呆人刣須走別位，克開百姓死歸堆。",
          "Jiap-lak8 cha2-khi2 heng tai7-tui7, eng7-ke3 pai5-tin7 phah chiah khui, phainn2-lang5 thai5-su chau2 piat8-ui7, khek-khui peh-sinn3 si2 kui-tui."
        ],
        [
          "廿八西盛來豈致，相招來走放乎伊，□□□□□□□，□□□□□□□",
          "Jiap-poeh Se-seng7 lai5 khi2-ti3, sio-chio lai5 chau2 pang3 hou7 i, □□□□□□□, □□□□□□□"
        ],
        [
          "戈里走入府城內，總督縣廳全全知，掃官千總都凡在，雖時點兵卜去刣。",
          "Ku-li2 chau2 jip8 Hu2-siann5 lai7, chong2-tok koan7-thiann choan5 choan5 chai, sau3-koann chhian-chong2 to goan5-chai7, sui5-si5 tiam2-peng beh khi3 thai5."
        ],
        [
          "日本來到新庄圭，一時扳搭柴糧底，招着官兵示在地，身穿衣裳短庫蛙。",
          "Jit8-pun2 lai5 kau3 sin-chng koe, chit8-si5 pan2-tah chha5-niu5 toe2, chio tioh8 koann-peng si7 chai7-toe7, sin chheng7 i-chhiunn5 te2-khou3-koe5."
        ],
        [
          "有人塊走亦未利，謹謹寫書投降伊，在地官兵都不示，外庄作事來類伊。",
          "U7 lang5 teh chau2 iah8 be7 li7, kin2-kin2 sia2 su tau5-hang5 i, chai7-toe7 koann-peng to m7 si7, goa7-chng chok-su7 lai5 lui7 i."
        ],
        [
          "新庄山頂龍潭陂，廿一法水仝日子，囝仔大小走不利，全家个人巢巢死。",
          "Sin-chng soann-teng2 Liong5-tham5-pi, jiap-it hoat-chui2 kang7 jit8-chi2, gin2-a2 toa7-soe3 chau2 be7 li7, choan5-ke e5 lang5 chau5-chau5 si2."
        ],
        [
          "日本見打幾所在，也示百姓甲伊刣，被伊燒去八十擺，并無真主通出來。",
          "Jit8-pun2 kian3 phah kui2 sou2-chai7, ia7 si7 peh-sinn3 kah i thai5, pi7 i sio khi3 poeh-chap8 pai2, peng7 bo5 chin-chu2 thang chhut--lai5."
        ],
        [
          "見燒地頭多凈凈，日本一時就收兵，返到城內真正凈，出了告示去安民。",
          "Kian3 sio te7-thau5 to cheng7-cheng7, Jit8-pun2 chit8-si5 chiu7 siu-peng, tng2 kau3 siann5-lai7 chin-chiann3 cheng7, chhut liau2 ko3-si7 khi3 an-bin5."
        ],
        [
          "日本安民未幾時，就說采金一代志，平生个人真硬氣，無宜盡忠歸行伊。",
          "Jit8-pun2 an-bin5 bi7 ki2-si5, chiu7 soeh chhai2-kim chit8 tai7-chi3, peng5-seng e5 lang5 chin nge7-khi3, bo5-gi5 chin7-tiong kui-hang5 i."
        ],
        [
          "雖時打掃大廳堂，就倩人工煎茶湯，一家大小環環返，望卜做官有久長。",
          "Sui5-si5 tann2-sau3 toa7 thiann-tng5, chiu7 chhiann3 lang5-kang choann te5-thng, chit8-ke toa7-soe3 khoan5-khoan5-tng2, bang7 beh choe3-koann u7 ku2-tng5."
        ],
        [
          "日本叫伊來相議，次子文乾第有義，領兵臺南平劉義，返來正人皆恭喜。",
          "Jit8-pun2 kio3 i lai5 siong-gi7, chhu3-chu2 Bun5-khian5 te7 iu2-gi7, nia2 peng Tai5-lam5 peng5 Lau5 Gi7, tng2--lai5 cheng3-lang5 kai5 kiong-hi2."
        ],
        [
          "眾人賀戲真示清，八仙繡采番仔燈，看戲个人一大陣，每冥叫人食點心。",
          "Cheng3-lang5 ho7-hi3 chin si7 chheng3, pat-sian siu3-chhai2 hoan-a2-teng, khoann3-hi3 e5 lang5 chit8 toa7-tin7, mui2 mi5 kio3 lang5 chiah8 tiam2-sim."
        ],
        [
          "戲今搬了都完備，遇着天頂降呆星，詹振招兵真敢死，采舍招人去力伊。",
          "Hi3 tann poann liau2 to oan5-pi7, gu7 tioh8 thinn-teng2 kang3 phainn2-chhinn, Chiam Chin3 chio-peng chin kann2 si2, Chhai2-sia3 chio-lang5 khi3 liah8 i."
        ],
        [
          "等待十一月中時，十六冥中豈代志，通到山賊滿滿示，卜打日本無延遲。",
          "Tan2-thai7 chap8-it geh8-tiong si5, Chap8-lak8 mi5 tiong khi2 tai7-chi3, thang kau3 soann-chhat8 moa2-moa2 si7, beh phah Jit8-pun2 bo5 ian5-ti5."
        ],
        [
          "詹振一人夯鳥令，卜管山賊土匪兵，就來過港安大銃，卜打日本真清榮。",
          "Chiam Chin3 chit8 lang5 giah8 chiau2 leng7, beh koan2 soann-chhat8 thou2-hui2 peng, chiu7 lai5 ke3 kang2 an toa7-chheng3, beh phah Jit8-pun2 chin chheng-eng5."
        ],
        [
          "十六冥中四點鐘，詹振號頭放大銃，日本官兵無路用，未刣半陣就退兵。",
          "Chap8-lak8 mi5 tiong si3 tiam2-cheng, Chiam Chin3 ho7-thau5 pang3 toa7-chheng3, Jit8-pun2 koann-peng bo5 lou7-eng7, be7 thai5 poann3-tin7 chiu7 thoe3-peng."
        ],
        [
          "虧得采舍真受苦，大厝燒了成平埔，好得許年[毛^火]伊路，走去搭攸透冥摸。",
          "Khui-tit Chhai2-sia3 chin siu7-khou2, toa7-chhu3 sio liau2 seng5 pinn5-pou , ho2-tit hit ni5 chhoa7 i lou7, chau2 khi3 Tah-iu thau3-mi5 mou."
        ],
        [
          "五份埔庄出詹振，盡忠報國塊招兵，招到石曹山仔頂，五路招起八萬兵。",
          "Gou7-hun7-pou chng chhut Chiam Chin3, chin7-tiong po3-kok teh chio-peng, chio kau3 Chioh8-cho5 Soann-a2-teng2, ngou2-lou7 chio khi2 poeh ban7 peng."
        ],
        [
          "十七早豈刣戈里，錫口眾庄全罷市，看見火車來到只，詹振點兵去征伊。",
          "Chap8 chhit cha2-khi2 thai5 ku-li2, Sek-khau2 cheng3 chng choan5 pa7-chhi7, khoann3-kinn3 he2-chhia lai5 kau3 chit, Chiam Chin3 tiam2-peng khi3 cheng i."
        ],
        [
          "火車返去多得知，總督點兵就起來，無宜一陣就來敗，去搶飯員扛返來。",
          "He2-chhia tng2--khi3 to tit chai, chong2-tok tiam2-peng chiu7 khi2--lai5, bo5-gi5 chit8 tin7 chiu7 lai5 pai7, khi3 chhiunn2 png7-oan5 kng--tng2-lai5."
        ],
        [
          "詹振个兵真示清，水返腳圭就點兵，來到錫口接一斗，無宜敗兵來者荳。",
          "Chiam Chin3 e5 peng chin si7 chheng3, Chui2-tng2-kha koe chiu7 tiam2-peng, lai5 kau3 Sek-khau2 chiap chit8 tau2, bo5-gi5 pai7-peng lai5 chia tau5."
        ],
        [
          "日本敗兵一下走，無宜粧后設后抄，來到南港大橋頭，被伊刣死就來走。",
          "Jit8-pun2 pai7-peng chit8-e7 chau2, bo5-gi5 chng-au7 siat au7-chhau, lai5 kau3 Lam5-kang2 Toa7-kio5-thau5, pi7 i thai5-si2 chiu7 lai5 chau2."
        ],
        [
          "十七早起著塊刣，日本落難無人知，敗陣走入府城內，通城个番流目滓。",
          "Chap8 chhit cha2-khi2 ti7 teh thai5, Jit8-pun2 loh8-lan7 bo5 lang5 chai, pai7-tin7 chau2 jip8 Hu2-siann5 lai7, thong siann5 e5 hoan lau5 bak8-sai2."
        ],
        [
          "且到十八早起時，日本官兵想計致，火車大銃就再起，再來錫口無延遲。",
          "Chhian5 kau3 chap8-poeh cha2-khi2 si5, Jit8-pun2 koann-peng siunn7 ke3-ti3, he2-chhia toa7-chheng3 chiu7 chai3-khi2, chai3-lai5 Sek-khau2 bo5 ian5-ti5."
        ],
        [
          "錫口查某罵一疼，詹振狗拖不示人，無頭公案先不通，害人無厝罪掛重。",
          "Sek-khau2 cha-bou2 ma7 chit8-thang3, Chiam Chin3 kau2-thoa m7 si7 lang5, bu5-thau5 kong-an3 sian m7 thang, hai7 lang5 bo5 chhu3 choe7-koa3 tang7."
        ],
        [
          "借問只歌乜人編，正是曉神良君先。",
          "Chioh-mng7 chit koa mih-lang5 pian, cheng3 si7 hiau2-sin5 Liong5-kun sian."
        ]
      ],
      "篇名": "台省民主歌"
    }
  ]
}
