{
  "作者": "無",
  "出版年": "0",
  "出版者": "竹林書局",
  "文類": "歌仔冊",
  "書名": "戶蠅蚊仔大戰歌",
  "書寫系統": "漢字",
  "資料": [
    {
      "段": [
        [
          "竹林書局就是我，即編戶蠅蚊仔歌，只本連續做相煞，萬項生活受拖磨。",
          "Tek-lim5 su-kiok8 chiu7 si7 goa2, chiah pian hou7-sin5 bang2-a2 koa, chit pun2 lian5-siok8 choe3 sio-soa3, ban7-hang7 seng-oah8 siu7 thoa-moa5."
        ],
        [
          "省乜歌仔吪趣味，袂念先共恁通知，萬項動物朗廣起，也兮反亂即有奇。",
          "siann2-mih koa-a2 hoah chhu3-bi7, boe7 liam7 seng ka7 lin2 thong-ti, ban7-hang7 tong7-but8 long2 kong2 khi2, ia7 e7 hoan2-loan7 chiah u7 ki5."
        ],
        [
          "無論省貨有性弟，戶蠅蚊仔起冤家，為著生活兮關係，即兮扣冤事大个。",
          "bo5-lun7 siann2-hoe3 u7 seng3-te7, hou7-sin5 bang2-a2 khi2 oan-ke, ui7 tioh8 seng-oah8 e5 koan-he7, chiah e7 khioh-oan su7 toa7-e5."
        ],
        [
          "戶蠅卜去咬臭肉，飛去更著蚊仔腳，蚊仔卜甲伊相打，戶蠅甲伊大交加。",
          "hou7-sin5 beh khi3 ka7 chhau3-bah, poe khi3 kinn tioh8 bang2-a2 kha, bang2-a2 beh kah i sio-phah, hou7-sin5 kah i toa7 kau-ka."
        ],
        [
          "戶蠅靠伊大箍把，不驚蚊仔伊一个，蚊仔想著足怨切，起人卜甲伊冤家。",
          "hou7-sin5 kho3 i toa7-khou-pe2, m7 kiann bang2-a2 i chit8 e5, bang2-a2 siunn7 tioh8 chiok oan3-chheh, khi2-lang5 beh kah i oan-ke."
        ],
        [
          "戶蠅目啁典大蕊，不驚蚊仔噴雞歸，無听汝塊放犬屁，敢驚蚊仔人大堆。",
          "hou7-sin5 bak8-chiu tian2 toa7-lui2, m7 kiann bang2-a2 pun5 koe-kui, bo5 thiann li2 teh pang3 kau2-phui3, kam2 kiann bang2-a2 lang5 toa7-tui."
        ],
        [
          "蚊仔飛起一直走，一困飛去到因兜，去吪蚊黨巢巢到，卜掠戶蠅來夾頭。",
          "bang2-a2 poe khi2 it-tit8 chau2, chit8-khun3 poe khi3 kau3 in tau, khi3 hoah bang2-tong2 chiau5-chiau5 kau3, beh liah8 hou7-sin5 lai5 giap8-thau5."
        ],
        [
          "蚊仔歸陣飛來到，戶蠅雙手武拳頭，打死蚊仔耳耳哮，煞加旦落土腳兜。",
          "bang2-a2 kui-tin7 poe lai5 kau3, hou7-sin5 siang-chhiu2 bu2 kun5-thau5, phah si2 bang2-a2 hinn7-hinn7-hau2, soa3 ka7 tan3 loh8 thou5-kha-tau."
        ],
        [
          "蚊仔打輸真冤枉，戶蠅武藝真能通，蚊仔走去竹廣洞，去請一尾鱔人王。",
          "bang2-a2 phah su chin oan-ong2, hou7-sin5 bu2-ge7 chin leng5-thang, bang2-a2 chau2 khi3 Tek-kong2-tong7, khi3 chhiann2 chit8 be2 sian7-lang5-ong5."
        ],
        [
          "蚊仔來到竹廣口，叫人通報入內頭，為著冤情來拜候，共鱔大哥說透流。",
          "bang2-a2 lai5 kau3 Tek-kong2-khau2, kio3 lang5 thong-po3 jip8 lai7-thau5, ui7 tioh8 oan-cheng5 lai5 pai3-hau7, ka7 sian7 toa7-ko soeh thau3-lau5."
        ],
        [
          "鱔人听著蚊仔廣，戶蠅文武雙項通，相[毛^火]行出竹廣洞，卜去食伊戶蠅王。",
          "sian7-lang5 thiann tioh8 bang2-a2 kong2, hou7-sin5 bun5-bu2 siang hang7 thong, sio-chhoa7 kiann5 chhut Tek-kong2-tong7, beh khi3 chiah8 i hou7-sin5-ong5."
        ],
        [
          "戶蠅看著鱔尪來，驚甲嘴仔利西西，知影鱔尪嘴利害，飛高不敢宿落來。",
          "hou7-sin5 khoann3 tioh8 sian7-ang lai5, kiann kah chhui3-a2 li7-sai-sai, chai-iann2 sian7-ang chhui3 li7-hai7, poe koan5 m7 kann2 hioh--loh8-lai5."
        ],
        [
          "鱔尪看著伊戶蠅，想甲嘴瀾汁汁珍，戶蠅著驚飛緊緊，鱔尪看著目銀銀。",
          "sian7-ang khoann3 tioh8 i hou7-sin5, siunn7 kah chhui3-noa7 chhap8-chhap8-tin, hou7-sin5 tioh8-kiann poe kin2-kin2, sian7-ang khoann3 tioh8 bak8 gin5-gin5."
        ],
        [
          "戶蠅想著真不願，卜甲蚊仔結大冤，卜閣起人甲伊亂，法度請比伊恰權。",
          "hou7-sin5 siunn7 tioh8 chin m7 goan7, beh kah bang2-a2 kiat-tai7-oan, beh koh khi2-lang5 kah i loan7, hoat-tou7 chhiann2 pi2 i khah koan5."
        ],
        [
          "戶蠅卜去請蜈蚣，卜請蜈蚣咬鱔尪，帶治厝頂角仔蜂，只位伊店几十冬。",
          "hou7-sin5 beh khi3 chhiann2 gia5-kang, beh chhiann2 gia5-kang ka7 sian7-ang, toa3 ti7 chhu3-teng2 kak-a2-phang, chit ui7 i tiam3 kui2 chap8 tang."
        ],
        [
          "蜈蚣听著戶蠅講，講伊蚊仔無正宗，雙人行出角仔洞，卜夾蚊仔伊个煌。",
          "gia5-kang thiann tioh8 hou7-sin5 kong2, kong2 i bang2-a2 bo5 chiann3-chong, siang-lang5 kiann5 chhut kak-a2-tong7, beh giap8 bang2-a2 i e5 hong5."
        ],
        [
          "蜈蚣腳骨又極多，三十六枝一直把，戶蠅想了無好世，去問加絕伊一个。",
          "gia5-kang kha-kut iu7 kek8 che7, sann-chap8-lak8 ki it-tit8 pe2, hou7-sin5 siunn7 liau2 bo5 ho2-se3, khi3 mng7 ka-choah8 i chit8 e5."
        ],
        [
          "加絕帶治菜廚府，專門塊共做軍師，伊个計智足成有，二枝消息在身軀。",
          "ka-choah8 toa3 ti7 chhai3-tu5-hu2, choan-bun5 teh kang7 choe3 kun-su, i e5 ke3-ti3 chiok chiann5 u7, nng7 ki siau-sit chai7 seng-khu."
        ],
        [
          "加絕推算無錯誤，也有一層三不服，緊共戶蠅伊約束，蜈蚣此去兮羅祿。",
          "ka-choah8 chhui-soan3 bo5 chho3-gou7, ia7 u7 chit8 chan5 sam-put-hok8, kin2 ka7 hou7-sin5 i iok-sok, gia5-kang chhu2 khi3 e5 lo5-lok8."
        ],
        [
          "蚊仔知影蜈蚣來，走去講乎仙尪知，仙尪想計在心內，赶緊去請蛤仔來。",
          "bang2-a2 chai-iann2 gia5-kang lai5, chau2 khi3 kang2 hou7 sian-ang chai, sian-ang siunn7-ke3 chai7 sim-lai7, koann2-kin2 khi3 chhiann2 kap-a2 lai5."
        ],
        [
          "蛤仔帶治田岸空，蚊仔去請伊一人，若無伊來事呆紡，卜請蛤仔破蜈蚣。",
          "kap-a2 toa3 ti7 chhan5-hoann7 khang, bang2-a2 khi3 chhiann2 i chit8 lang5, na7 bo5 i lai5 su7 phainn2-phang2, beh chhiann2 kap-a2 pho3 gia5-kang."
        ],
        [
          "蛤仔法度真利害，將情說乎蚊仔知，蜈蚣法度我知呆，放尿伊著不敢來。",
          "kap-a2 hoat-tou7 chin li7-hai7, chiong cheng5 soeh hou7 bang2-a2 chai, gia5-kang hoat-tou7 goa2 chai bai2, pang3-jio7 i tioh8 m7 kann2 lai5."
        ],
        [
          "蚊仔去請伊蛤仔，收拾蜈蚣伊个腳，蜈蚣帶煌卜來咬，蛤仔做前走來詐。",
          "bang2-a2 khi3 chhiann2 i kap-a2, siu-sip8 gia5-kang i e5 kha, gia5-kang tai3 hong5 beh lai5 ka7, kap-a2 choe3 cheng5 chau2 lai5 chah8."
        ],
        [
          "蜈蚣趖著蛤仔尿，腳骨親像火塊燒，大聲小聲哀哀叫，歸尾店塊博博趙。",
          "gia5-kang so5 tioh8 kap-a2 jio7, kha-kut chhin-chhiunn7 hoe2 teh sio, toa7-siann soe3-siann ai-ai-kio3, kui be2 tiam3 teh phok8-phok8-tio5."
        ],
        [
          "蜈蚣腳骨六了了，袂珍袂動直寮寮，想著有影真見少，為伊戶蠅即衰梢。",
          "gia5-kang kha-kut lak liau2-liau2, boe7-tin2 boe7-tang7 tit8-liau5-liau5, siunn7 tioh8 u7-iann2 chin kian3-siau3, ui7 i hou7-sin5 chiah soe-siau5."
        ],
        [
          "歸尾店塊柿柿蔡，無腳通行按盞拖，一條親像手錶帶，遠遠看著親像蛇。",
          "kui be2 tiam3 teh phih8-phih8-chhoah, bo5 kha thang kiann5 an3-choann2 thoa, chit8 tiau5 chhin-chhiunn7 chhiu2-pio2 toa3, hng7-hng7 khoann3 tioh8 chhin-chhiunn7 choa5."
        ],
        [
          "戶蠅飛高看現現，看伊蛤仔恰肴仙，伊个法度不免戰，那看蜈蚣真可連。",
          "hou7-sin5 poe koan5 khoann3 hian7-hian7, khoann3 i kap-a2 khah gau5 sian, i e5 hoat-tou7 m7 bian2 chian3, na7 khoann3 gia5-kang chin kho2-lian5."
        ],
        [
          "蜈蚣就共戶蠅廣，汝緊去請蛇大王，帶在青山石峰洞，伊个法度極靈通。",
          "gia5-kang chiu7 ka7 hou7-sin5 kong2, li2 kin2 khi3 chhiann2 Choa5-tai7-ong5, toa3 chai7 chhinn-san chioh8-phang-tong7, i e5 hoat-tou7 kek8 leng5-thong."
        ],
        [
          "戶蠅隨時飛起行，去到青山叫蛇兄，代先問靴蛇仔子，廣蛇大王伊个名。",
          "hou7-sin5 sui5-si5 poe khi2-kiann5, khi3 kau3 chhinn-san kio3 choa5-hiann, tai7-seng mng7 hiah choa5-a2 kiann2, kong2 choa5-tai7-ong5 i e5 mia5."
        ],
        [
          "大蛇听著真歡喜，暢甲嘴仔唏唏唏，腹肚飫甲半小死，今日有通好止飢。",
          "toa7-choa5 thiann tioh8 chin hoann-hi2, thiong3 kah chhui3-a2 hi-hi-hi, pak-tou2 iau kah poann3-sio2-si2, kim-jit8 u7 thang ho2 chi2-ki."
        ],
        [
          "大蛇嘴仔扒開開，蛤仔驚甲目昧昧，一隻乎伊做一嘴，吞落奄滾結一雷。",
          "toa7-choa5 chhui3-a2 peh khui-khui, kap-a2 kiann kah bak8 bui-bui, chit8 chiah hou7 i choe3 chit8 chhui3, thun loh8 am7-kun2 kiat chit8 lui5."
        ],
        [
          "蛤仔伊死[門@丨]日暗，蚊仔共伊做孝男，逐隻哭甲真青慘，蛤仔汝死我不甘。",
          "kap-a2 i si2 tu2 jit8-am3, bang2-a2 ka7 i choe3 hau3-lam5, tak8 chiah khau3 kah chin chhinn-chham2, kap-a2 li2 si2 goa2 m7 kam."
        ],
        [
          "蛤仔汝死真打損，蚊仔日哭[門@丨]下方，有情煞共汝捧飯，哭甲嘴仔長長長。",
          "kap-a2 li2 si2 chin phah-sng2, bang2-a2 jit8 khau3 tu2 e7-hng, u7 cheng5 soa3 ka7 li2 phang5-png7, khau3 kah chhui3-a2 tng5-tng5-tng5."
        ],
        [
          "日頭若暗著塊哮，拘治暗暗棹仔腳，哭甲歸身朗無肉，上世皆听無爭差。",
          "jit8-thau5 na7 am3 ti7 teh hau2, khu ti7 am3-am3 toh-a2-kha, khau3 kah kui-sin long2 bo5 bah, siong5-se3 kai5 thiann bo5 cheng-chha."
        ],
        [
          "蚊仔想著情就盡，卜閣去請黃真人，想報冤仇恰要緊，伐落就緊卜起身。",
          "bang2-a2 siunn7 tioh8 cheng5 chiu7 chin7, beh koh khi3 chhiann2 Ng5 chin-jin5, siunn7 po3 oan-siu5 khah iau3-kin2, hoat8-loh8 chiu7 kin2 beh khi2-sin."
        ],
        [
          "伐落起行緊備辨，透冥赶到花果山，黃蜂真人出來等，蚊仔共伊說一番",
          "hoat8-loh8 khi2-kiann5 kin2 pi7-pan7, thau3-mi5 koann2 kau3 Hoa-ko2-san, ng5-hang chin-jin5 chhut lai5 tan2, bang2-a2 ka7 i soeh chit8 hoan"
        ],
        [
          "黃蜂第一呆性弟，卜助蚊仔伊一个，起吪蜂黨足成多，卜甲大蛇起冤家。",
          "ng5-hang te7-it phainn2 seng3-te7, beh chou7 bang2-a2 i chit8 e5, khi2 hoah phang-tong2 chiok chiann5 che7, beh kah toa7-choa5 khi2 oan-ke."
        ],
        [
          "加絕推算真利害，隨時廣乎戶蠅知，蚊仔去通因黨派，近日大兵就下來。",
          "ka-choah8 chhui-soan3 chin li7-hai7, sui5-si5 kong2 hou7 hou7-sin5 chai, bang2-a2 khi3 thong in tong2-phai3, kin7-jit8 toa7-peng chiu7 e7 lai5."
        ],
        [
          "戶蠅听著加絕廣，黃蜂武藝極能通，咱著預備恰套棟，卜請省人恰適當。",
          "hou7-sin5 thiann tioh8 ka-choah8 kong2, ng5-hang bu2-ge7 kek8 leng5-thong, lan2 tioh8 i7-pi7 khah tho3-tong3, beh chhiann2 siann2-lang5 khah sek-tong."
        ],
        [
          "加絕塊想隨時有，叫伊著去請蜘蛛，蜘蛛帶在后壁厝，人人叫伊天羅師。",
          "ka-choah8 teh siunn7 sui5-si5 u7, kio3 i tioh8 khi3 chhiann2 ti-tu, ti-tu toa3 chai7 au7-piah chhu3, lang5-lang5 kio3 i thian-lo5-su."
        ],
        [
          "伊有天羅甲地網，法術又閣真靈通，著請這个恰套棟，緊去請伊來知防。",
          "i u7 thian-lo5 kah te7-bong7, hoat-sut8 iu7 koh chin leng5-thong, tioh8 chhiann2 chit e5 khah tho3-tong3, kin2 khi3 chhiann2 i lai5 ti5-hong5."
        ],
        [
          "戶蠅閣再問一擺，先生汝閣廣我知，不知伊帶省所在，叫我倒位請伊來。",
          "hou7-sin5 koh-chai3 mng7 chit8 pai2, sian-sinn li2 koh kong2 goa2 chai, m7 chai i toa3 siann2 sou2-chai7, kio3 goa2 toh-ui7 chhiann2 i lai5."
        ],
        [
          "加絕即共伊開口，伊是店人厝後郊，不管倒位伊兮到，有時帶人厝角頭。",
          "ka-choah8 chiah ka7 i khai-khau2, i si7 tiam3 lang5 chhu3 au7-kau, m7-koan2 toh-ui7 i e7 kau3, u7-si5 toa3 lang5 chhu3 kak-thau5."
        ],
        [
          "戶蠅隨時就起行，去到講乎蜘蛛听，蚊仔卜甲伊拼命，去請黃蜂界出名。",
          "hou7-sin5 sui5-si5 chiu7 khi2-kiann5, khi3 kau3 kang2 hou7 ti-tu thiann, bang2-a2 beh kah i piann3-mia7, khi3 chhiann2 ng5-hang kai3 chhut-mia5."
        ],
        [
          "蜘蛛听著戶蠅廣，黃蜂戰術極靈通，伊个法度極套棟，身軀伊帶一點煌。",
          "ti-tu thiann tioh8 hou7-sin5 kong2, ng5-hang chian3-sut8 kek8 leng5-thong, i e5 hoat-tou7 kek8 tho3-tong3, seng-khu i toa3 chit8-tiam2 hong5."
        ],
        [
          "戶蠅听著只號事，好嘴治塊求蜘蛛，汝著來去做我主，野無驚了去刣輸。",
          "hou7-sin5 thiann tioh8 chit ho7 su7, ho2-chhui3 ti7 teh kiu5 ti-tu, li2 tioh8 lai5-khi3 choe3 goa2 chu2, ia2 bo5 kiann-liau2 khi3 thai5 su."
        ],
        [
          "蜘蛛娘娘即講起，我个身軀能放糸，天羅地網創完備，千軍萬馬盡拘除。",
          "ti-tu niu5-niu5 chiah kang2-khi2, goa2 e5 seng-khu e7 pang3-si, thian-lo5 te7-bong7 chhong3 oan5-pi7, chheng-kun ban7-ma2 chin7 khu-ti5."
        ],
        [
          "蜘蛛計智極肴想，人人叫伊施娘娘，製成陰陽天羅帳，不驚蚊仔肴主張。",
          "ti-tu ke3-ti3 kek8 gau5 siunn7, lang5-lang5 kio3 i Si-niu5-niu5, che3-seng5 im-iong5 thian-lo5-tiunn3, m7 kiann bang2-a2 gau5 chu2-tiunn."
        ],
        [
          "黃蜂只日招出陣，冤家蚊仔甲戶蠅，戶蠅看著能青秤，黃蜂相打介認真。",
          "ng5-hang chit jit8 chiau5 chhut-tin7, oan-ke bang2-a2 kah hou7-sin5, hou7-sin5 khoann3 tioh8 e7 chhinn-chhin3, ng5-hang sio-phah kai3 jin7-chin."
        ],
        [
          "黃蜂歸陣巢巢到，蜘蛛網在厝角頭，黃蜂著驚想卜走，天網地網四過包。",
          "ng5-hang kui-tin7 chiau5-chiau5 kau3, ti-tu bang7 chai7 chhu3 kak-thau5, ng5-hang tioh8-kiann siunn7 beh chau2, thinn-bang7 te7-bong7 si3-koe3 pau."
        ],
        [
          "黃蜂著驚走袂離，飛去更著蜘蛛糸，想卜脫身走袂去，蜘蛛翻身卜掠伊。",
          "ng5-hang tioh8-kiann chau2 boe7 li7, poe khi3 kinn tioh8 ti-tu-si, siunn7 beh thoat-sin chau2 boe7 khi3, ti-tu hoan-sin beh liah8 i."
        ],
        [
          "蜘蛛翻身就加攬，真人暗放梅花針，娘娘沖毒成青慘，不敢加掠面青紅。",
          "ti-tu hoan-sin chiu7 ka7 lam2, chin-jin5 am3 pang3 mui5-hoa-chiam, niu5-niu5 tiong3-tok8 chiann5 chhinn-chham2, m7 kann2 ka7 liah8 bin7 chhinn-ang5."
        ],
        [
          "真人毒鎗極利害，娘娘喜時朗不知，好得無死上加再，沖毒腸肚大聲哀。",
          "chin-jin5 tok8-chhiunn kek8 li7-hai7, niu5-niu5 hit si5 long2 m7 chai, ho2-tit bo5 si2 siong7 ka-chai3, tiong3-tok8 tng5-tou7 toa7-siann ai."
        ],
        [
          "蜘蛛肚大又袂死，著驚不敢去咬伊，知伊身軀有暗器，娘娘十分塊張池。",
          "ti-tu tou2 toa7 iu7 boe7 si2, tioh8-kiann m7 kann2 khi3 ka7 i, chai i seng-khu u7 am3-khi3, niu5-niu5 chap8-hun teh tiunn-ti5."
        ],
        [
          "蚊仔知影事呆代，真人有去無返來，條在蜘蛛个網內，逐日大聲小聲哀。",
          "bang2-a2 chai-iann2 su7 phainn2-tai7, chin-jin5 u7 khi3 bo5 tng2--lai5, tiau5 chai7 ti-tu e5 bang7-lai7, tak8 jit8 toa7-siann soe3-siann ai."
        ],
        [
          "蚊仔再去叫田嬰，田嬰出戰夯大旗，田嬰即共伊廣起，我去有死允無生。",
          "bang2-a2 chai3 khi3 kio3 chhan5-inn, chhan5-inn chhut-chian3 gia5 toa7-ki5, chhan5-inn chiah ka7 i kong2 khi2, goa2 khi3 u7 si2 un2 bo5 sinn."
        ],
        [
          "田嬰著驚不敢來，蚊仔將情講伊知，無汝共我想看覓，卜請省人來安排。",
          "chhan5-inn tioh8-kiann m7 kann2 lai5, bang2-a2 chiong cheng5 kang2 i chai, bo5 li2 ka7 goa2 siunn7 khoann3-mai7, beh chhiann2 siann2-lang5 lai5 an-pai5."
        ],
        [
          "田嬰就共伊指示，汝著去請蟬先生，大蟬帶治樹林寺，汝今赶緊去請伊。",
          "chhan5-inn chiu7 ka7 i chi2-si7, li2 tioh8 khi3 chhiann2 sian7-sian-sinn, toa7-sian7 toa3 ti7 Chhiu7-na5-si7, li2 tann koann2-kin2 khi3 chhiann2 i."
        ],
        [
          "蚊仔受氣做伊走，想卜閣去請肚猿，肚猿帶治空仔口，蚊仔隨時去因兜。",
          "bang2-a2 siu7-khi3 choe3 i chau2, siunn7 beh koh khi3 chhiann2 tou7-kau5, tou7-kau5 toa3 ti7 khang-a2-khau2, bang2-a2 sui5-si5 khi3 in tau."
        ],
        [
          "肚猿廣伊無法度，蜘蛛算是老江湖，這號陣圖難得破，伊在空中我在土。",
          "tou7-kau5 kong2 i bo5 hoat-tou7, ti-tu sng3 si7 lau7-kang-ou5, chit ho7 tin7-tou5 lan5-tit pho3, i chai7 khong-tiong goa2 chai7 thou5."
        ],
        [
          "肚猿加廣不敢來，蚊仔走去請姑玳，伊帶水府石洞內，蚊仔卜去請伊來。",
          "tou7-kau5 ka7 kong2 m7 kann2 lai5, bang2-a2 chau2 khi3 chhiann2 kou-tai7, i toa3 chui2-hu2 chioh8-tong7 lai7, bang2-a2 beh khi3 chhiann2 i lai5."
        ],
        [
          "蚊仔去到姑玳府，卜請姑玳做軍師，姑玳共伊廣几句，我無法度掠蜘蛛",
          "bang2-a2 khi3 kau3 kou-tai7-hu2, beh chhiann2 kou-tai7 choe3 kun-su, kou-tai7 ka7 i kong2 kui2 ku3, goa2 bo5 hoat-tou7 liah8 ti-tu"
        ],
        [
          "蚊仔想著也有影，戶架樹頂上好請，因為戶蠅做不正，今日卜皆大輸營。",
          "bang2-a2 siunn7 tioh8 ia7 u7-iann2, hou7-koe5 chhiu7-teng2 siong7 ho2 chhiann2, in-ui7 hou7-sin5 choe3 put-chiann3, kim-jit8 beh kai5 toa7 su-iann5."
        ],
        [
          "戶架就共伊廣起，汝今去請阮小弟，我弟名叫老樟茲，日在府中暗無治。",
          "hou7-koe5 chiu7 ka7 i kong2 khi2, li2 tann khi3 chhiann2 gun2 sio2-ti7, goa2 ti7 mia5 kio3 lau7 chiunn-chu5, jit8 chai7 hu2-tiong am3 bo5 ti7."
        ],
        [
          "叫我送肉去飼虎，戶架做事真何徒，著請別人恰套棟，只个那去允成功。",
          "kio3 goa2 sang3 bah khi3 chhi7 hou2, hou7-koe5 choh-su7 chin hou5-tou5, tioh8 chhiann2 pat8-lang5 khah tho3-tong3, chit e5 na7 khi3 un2 seng5-kong."
        ],
        [
          "蚊仔走去草猿府，因厝帶在山崑崙，草猿共伊廣几句，汝著去請阮姊夫。",
          "bang2-a2 chau2 khi3 chhau2-kau5-hu2, in chhu3 toa3 chai7 soann Khun-lun5, chhau2-kau5 ka7 i kong2 kui2 ku3, li2 tioh8 khi3 chhiann2 gun2 chi2-hu."
        ],
        [
          "身軀二枝吾梅刺，通人看著都驚伊，阮姊頭殼紅記記，姊夫外號叫草耳。",
          "seng-khu nng7 ki ngou5-bi5-chhi3, thong-lang5 khoann3 tioh8 to kiann i, gun2 chi2 thau5-khak ang5-ki3-ki3, chi2-hu goa7-ho7 kio3 chhau2-ni2."
        ],
        [
          "祖傳乎伊吾梅刺，而后死了傳乎伊，寶貝是伊學上起，看又軟軟無半糸。",
          "chou2-thoan5 hou7 i ngou5-bi5-chhi3, ji5-au7 si2 liau2 thoan5 hou7 i, po2-poe3 si7 i oh8 siong7 khi2, khoann3 iu7 nng2-nng2 bo5 poann3-si."
        ],
        [
          "蚊仔听著草猿廣，叫伊去請草耳公，卜破天羅甲地網，著請伊來允成功。",
          "bang2-a2 thiann tioh8 chhau2-kau5 kong2, kio3 i khi3 chhiann2 chhau2-ni2-kong, beh pho3 thian-lo5 kah te7-bong7, tioh8 chhiann2 i lai5 un2 seng5-kong."
        ],
        [
          "蚊仔廣乎草耳听，請汝去收蜘蛛精，蜘蛛法術萬項件，別人請來無允營。",
          "bang2-a2 kong2 hou7 chhau2-ni2 thiann, chhiann2 li2 khi3 siu ti-tu-chiann, ti-tu hoat-sut8 ban7-hang7 kiann7, pat8-lang5 chhiann2 lai5 bo5 un2 iann5."
        ],
        [
          "蚊仔知影事呆紡，塊求草耳罩相共，草耳未崁求歸暗，恰苦共汝罩幫忙。",
          "bang2-a2 chai-iann2 su7 phainn2-phang2, teh kiu5 chhau2-ni2 tau3 sann-kang7, chhau2-ni2 be7 kham kiu5 kui am3, khah khou2 ka7 li2 tau3 pang-bang5."
        ],
        [
          "卜破陰陽天羅帳，通好煞拿施娘娘，卜破天羅地網陣，著上崑崙請門人。",
          "beh pho3 im-iong5 thian-lo5-tiunn3, thang ho2 soa3 na2 Si-niu5-niu5, beh pho3 thian-lo5 te7-bong7 tin7, tioh8 siong7 Khun-lun5 chhiann2 bun5-jin5."
        ],
        [
          "來到崑崙就入去，白鶴洞中請師弟，白鶴先師即廣起，戶蠅蚊仔起交邊。",
          "lai5 kau3 Khun-lun5 chiu7 jip8--khi3, Peh8-hoh8 tong7-tiong chhiann2 su-ti7, Peh8-hoh8 sian-su chiah kong2 khi2, hou7-sin5 bang2-a2 khi2 kau-pinn"
        ],
        [
          "白鶴閣去孔雀洞，鶴鈞老師做仙翁，鳳凰燕集做一黨，鴛鴦水鴨來相逢。",
          "Peh8-hoh8 koh khi3 khong2-chhiok-tong7, Hoh8-kun lo2-su choe3 sian-ong, hong7-hong5 ian3-chip8 choe3 chit8 tong2, oan-iunn chui2-ah lai5 siong-hong5."
        ],
        [
          "老龜伊去背戰鼓，石降打鵠皮粗粗，水蛙腹大袂行路，跳遠一步甚歸埔。",
          "lo2-ku i khi3 poe7 chian3-kou2, chioh8-kang3 phah-khok phe5 chhou-chhou, chui2-koe pak toa7 boe7 kiann5-lou7, thiau3-hng7 chit8 pou7 sim3 kui pou."
        ],
        [
          "蝴蝶本是水查某，影戲伊是做紅姑，有學劍光个法度，是沈雌霞个門徒。",
          "ou5-tiap8 pun2 si7 sui2 cha-bou2, iann2-hi3 i si7 choe3 ang5-kou, u7 oh8 kiam3-kong e5 hoat-tou7, si7 Sim2 Chu5-ha5 e5 bun5-tou5."
        ],
        [
          "就點烏鴉去通報，[門@丨]著一隻破筆羅，代志驚了做不好，煞閣斷著伊蜜婆。",
          "chiu7 tiam2 ou-a khi3 thong-po3, tu2 tioh8 chit8 chiah phoa3 pit-lo5, tai7-chi3 kiann-liau2 choe3 m7 ho2, soa3 koh tng7 tioh8 i bit8-po5."
        ],
        [
          "加走靠伊好腳手，伐落水底目目仇，好塊燕仔走去救，那無性命伊著休。",
          "ka-chau2 kho3 i ho2 kha-chhiu2, hoat8-loh8 chui2-te2 bok8-bok8-siu5, ho2 teh inn3-a2 chau2 khi3 kiu3, na7 bo5 sinn3-mia7 i tioh8 hiu."
        ],
        [
          "目虱界肴放臭屁，毛蟹上肴噴雞歸，嘴瀾不時湳滲隧，乎火金姑皆轆墜。",
          "bak8-sat kai3 gau5 pang3 chhau3-phui3, mou5-he7 siong7 gau5 pun5 koe-kui, chhui3-noa7 put-si5 lam7-sam2 sui5, hou7 hoe2-kim-kou kai5 lak-sui."
        ],
        [
          "鳥鼠第一好計智，偷咬蜘蛛兮戰書，天羅地網八卦起，實在難得來破伊。",
          "niau2-chhu2 te7-it ho2 ke3-ti3, thau ka7 ti-tu e5 chian3-si, thian-lo5 te7-bong7 pat-koa3 khi2, sit8-chai7 lan5-tit lai5 pho3 i."
        ],
        [
          "蝙蝠計智上界好，伊即走去假蜜婆，蚊仔著驚走返倒，好得鴛鴦來廣和。",
          "pian2-hok ke3-ti3 siong7 kai3 ho2, i chiah chau2 khi3 ke2 bit8-po5, bang2-a2 tioh8-kiann chau2 tng2-to3, ho2-tit oan-iunn lai5 kong2-ho5."
        ],
        [
          "烏秋治塊做大將，黃卿相打第一雄，著是粉鳥上有量，乎伊點著孤不章。",
          "ou-chhiu ti7 teh choe3 tai7-chiong3, ng5-kheng sio-phah te7-it hiong5, tioh8 si7 hun2-chiau2 siong7 u7 liong7, hou7 i tiam2 tioh8 kou-put-chiong."
        ],
        [
          "貓葉高飛塊科風，[門@丨]斷一隻大鳳凰，花眉無信伊來廣，就是粟鳥上大戇。",
          "ba5-hioh8 ko-hui teh kho-hong, tu2-tng7 chit8 chiah toa7 hong7-hong5, hoe-bi5 bo5 sin3 i lai5 kong2, chiu7 si7 chhek-chiau2 siong7 toa7-gong7."
        ],
        [
          "白鶴仙師肴想計，去請太乙伊一个，即點蠟里去串地，獨角金龜夯鐵叉。",
          "Peh8-hoh8 sian-su gau5 siunn7-ke3, khi3 chhiann2 thai3-it i chit8 e5, chiah tiam2 la5-li2 khi3 chng3 te7, tok8-kak kim-ku gia5 thih-chhe."
        ],
        [
          "鶯哥去借巴蕉扇，卜破只陣目一耳，大鵬靠伊肴飛天，孔雀親像順風耳。",
          "eng-ko khi3 chioh pa-chiau-sinn3, beh pho3 chit tin7 bak8 chit8-nih, tai7-pheng5 kho3 i gau5 poe thinn, khong2-chhiok chhin-chhiunn7 sun7-hong hinn7."
        ],
        [
          "燕仔典伊上肴飛，南洋大海飛兮過，老君看伊無目地，而後即命姜子牙。",
          "inn3-a2 tian2 i siong7 gau5 pe, lam5-iunn5 toa7-hai2 poe e7 ke3, lau7-kun khoann3 i bo5 bak8-te7, ji5-au7 chiah-mia7 Kiong Chu2-ge5."
        ],
        [
          "元始天尊來做正，塊共老君說分明，飛天串地無路用，天羅地網天生成。",
          "Goan5-si2 thian-chun lai5 choe3 chiann3, teh ka7 lau7-kun soeh hun-beng5, poe-thinn chng3-te7 bo5 lou7-eng7, thian-lo5 te7-bong7 thinn sinn-seng5."
        ],
        [
          "天羅地網八卦起，銅墻鐵壁一般年，飛天串地走袂去，著用法度來破伊。",
          "thian-lo5 te7-bong7 pat-koa3 khi2, tang5-chhiunn5 thih-piah it-poann nih8, poe-thinn chng3-te7 chau2 boe7 khi3, tioh8 eng7 hoat-tou7 lai5 pho3 i."
        ],
        [
          "蜘蛛不是小可人，道倖算來五千冬，卜破伊个蜘蛛網，著點門徒罩相幫。",
          "ti-tu m7 si7 sio2-khoa2 lang5, to7-heng7 sng3 lai5 gou7-chheng tang, beh pho3 i e5 ti-tu-bang7, tioh8 tiam2 bun5-tou5 tau3 sann-pang."
        ],
        [
          "白象一條捆仙索，月兔頭插二枝刀，老猿典伊腳手好，伊能上天偷仙桃。",
          "peh8-chhiunn7 chit8 tiau5 khun2-sian-soh, goat8-thou3 thau5 chhah nng7 ki to, lau7-kau5 tian2 i kha-chhiu2 ho2, i e7 chiunn7 thinn thau sian-tho5."
        ],
        [
          "烏貓本成愛格水，烏狗看甲嘴開開，叫伊赤牛來做鬼，條件袂和即釵開。",
          "ou-niau pun2 seng5 ai3 kek sui2, ou-kau2 khoann3 kah chhui3 khui-khui, kio3 i chhiah-gu5 lai5 choe3 kui2, tiau5-kiann7 boe7 ho5 chiah chhe2-khai."
        ],
        [
          "閣點黃貓翻天印，姜仔甲伊格氣人，煞點瀧猿誅頭陣，狐狸伊也卜凡塵。",
          "koh tiam2 ng5-ba5 hoan-thinn-in3, kiunn-a2 kah i kek-khi3 jin5, soa3 tiam2 lau7-kau5 tu thau5-tin7, hou5-li5 i ia7 beh hoan5-tin5."
        ],
        [
          "白頭鵠仔界憑段，真人叫伊下仙山，代志到者足不願，卜閣起人結大冤。",
          "peh8-thau5-khok-a2 kai3 pin5-toann7, chin-jin5 kio3 i ha7 sian-soann, tai7-chi3 kau3 chia chiok m7 goan7, beh koh khi2-lang5 kiat tai7-oan."
        ],
        [
          "加走飛身入陣內，就對東門打過來，娘娘法術極利害，加走崁在八卦台。",
          "ka-chau2 poe-sin jip8 tin7-lai7, chiu7 tui3 tang-mng5 phah--koe3-lai5, niu5-niu5 hoat-sut8 kek8 li7-hai7, ka-chau2 kham3 chai7 pat-koa3-tai5."
        ],
        [
          "仙師去看翻身返，即點草猿攻西門，入陣接戰不免問，草猿靠伊奄滾長。",
          "sian-su khi3 khoann3 hoan-sin tng2, chiah tiam2 chhau2-kau5 kong Se-mng5, jip8-tin7 chiap-chian3 m7 bian2 mng7, chhau2-kau5 kho3 i am7-kun2 tng5."
        ],
        [
          "鶯仔相打伊上愛，伊對南門打入來，伊个心性第一呆，想卜飛上八卦台。",
          "eng-a2 sio-phah i siong7 ai3, i tui3 lam5-mng5 phah--jip8-lai5, i e5 sim-seng3 te7-it phainn2, siunn7 beh poe chiunn7 pat-koa3-tai5."
        ],
        [
          "蜘蛛見著鶯仔虎，天羅地網八卦圖，鶯仔也無省法度，乎伊崁落寶[艸^戶]爐。",
          "ti-tu kinn3 tioh8 eng-a2-hou2, thian-lo5 te7-bong7 pat-koa3-tou5, eng-a2 ia7 bo5 siann2 hoat-tou7, hou7 i kham3 loh8 po2 hou5-lou5."
        ],
        [
          "肚允鑽地去偷看，蜘蛛寶貝玉器盤，戶架手捧乞食碗，老猿拋過五个山。",
          "tou7-un2 chng3-te7 khi3 thau khoann3, ti-tu po2-poe3 giok8-khi3 poann5, hou7-koe5 chhiu2 phang5 khit-chiah8 oann2, lau7-kau5 pha koe3 gou7 e5 soann."
        ],
        [
          "[門@丨]斷暗時看無路，透冥去叫火金姑，伊來定歸有法度，不免暗暗來塊摸。",
          "tu2-tng7 am3-si5 khoann3 bo5 lou7, thau3-mi5 khi3 kio3 hoe2-kim-kou, i lai5 teng7-kui u7 hoat-tou7, m7 bian2 am3-am3 lai5 teh bong."
        ],
        [
          "青爛即去照火鏡，協力卜收蜘蛛精，蠟里鑽地不知影，汶鼠尋無路通行。",
          "chhinn-noa7 chiah khi3 chiau3 hoe2-kiann3, hiap8-lek8 beh siu ti-tu-chiann, la5-li2 chng3-te7 m7 chai-iann2, bun3-chhi2 chhoe7 bo5 lou7 thang kiann5."
        ],
        [
          "蜘蛛看著汶地鼠，手提天羅來崁伊，好得[門@丨]著伊蠟里，招伊鑽地去逃生。",
          "ti-tu khoann3 tioh8 bun3-te7-chhi2, chhiu2 theh8 thian-lo5 lai5 kham3 i, ho2-tit tu2 tioh8 i la5-li2, chio i chng3-te7 khi3 to5-sinn."
        ],
        [
          "蜘蛛看伊串地走，地網放落土腳兜，真言咒語念了後，土腳變成鐵石頭。",
          "ti-tu khoann3 i chng3-te7 chau2, te7-bong7 pang3 loh8 thou5-kha-tau, chin-gian5 chiu3-gi2 liam7 liau2-au7, thou5-kha pian3-seng5 thih chioh8-thau5."
        ],
        [
          "喜拵卜走走無路，乎伊崁落八卦爐，神兵神將治塊顧，掌豆成兵老江湖。",
          "hit chun7 beh chau2 chau2 bo5 lou7, hou7 i kham3 loh8 pat-koa3-lou5, sin5-peng sin5-chiong3 ti7 teh kou3, chiang2 tau7 seng5 peng lau7-kang-ou5."
        ],
        [
          "金龜赶緊來到位，連打三粒掌心雷，去乎蜘蛛嘴叭開，三粒吞做合一堆。",
          "kim-ku koann2-kin2 lai5 kau3-ui7, lian5 phah sann liap8 chiang2-sim-lui5, khi3 hou7 ti-tu chhui3 peh-khai, sann liap8 thun choe3 hap8 chit8 tui."
        ],
        [
          "燕仔看了無套棟，隨時吐出白劍光，蜘蛛一派算空洞，伊有十分塊知防。",
          "inn3-a2 khoann3 liau2 bo5 tho3-tong3, sui5-si5 thou3 chhut peh8 kiam3-kong, ti-tu chit8 phai3 sng3 Khong-tong5, i u7 chap8-hun teh ti5-hong5."
        ],
        [
          "蜘蛛放出青光劍，伊个劍尾野恰尖，兩平劍光金閃閃，乎伊切斷碎鹽鹽。",
          "ti-tu pang3 chhut chhinn-kong-kiam3, i e5 kiam3-be2 ia2 khah chiam, liong2 peng5 kiam3-kong kim-siam2-siam2, hou7 i chhiat-tng7 chhui3-iam5-iam5."
        ],
        [
          "白光煞乎伊切斷，青个劍肉有恰長，鬥營劍閣收倒返，[門@丨]著草耳入陣門。",
          "peh8-kong soa3 hou7 i chhiat-tng7, chhinn e5 kiam3-bah u7 khah tng5, tau3 iann5 kiam3 koh siu to3-tng2, tu2 tioh8 chhau2-ni2 jip8 tin7-mng5."
        ],
        [
          "草耳接陣伊無問，二枝鐵尺丈外長，見面隨時跳倒返，卜戍蜘蛛兮腳倉。",
          "chhau2-ni2 chiap-tin7 i bo5 mng7, nng7 ki thih-chhioh tng7-goa7 tng5, kinn3-bin7 sui5-si5 thiau3 to3-tng2, beh sut8 ti-tu e5 kha-chhng."
        ],
        [
          "蜘蛛看著伊暗器，世間那有這二枝，都是索仔吾梅刺，娘娘十分塊張池。",
          "ti-tu khoann3 tioh8 i am3-khi3, se3-kan nah u7 chit nng7 ki, to si7 soh-a2 ngou5-bi5-chhi3, niu5-niu5 chap8-hun teh tiunn-ti5."
        ],
        [
          "蜘蛛手提乾坤袋，四句咒語不免加，乎伊收落袋仔底，無人通救伊一个。",
          "ti-tu chhiu2 theh8 khian5-khun-te7, si3 ku3 chiu3-gi2 m7 bian2 ke, hou7 i siu loh8 te7-a2 te2, bo5 lang5 thang kiu3 i chit8 e5."
        ],
        [
          "大蟬知影走來叫，去報烏秋甲來葉，想無計智真可惜，乾坤寶袋偷袂著。",
          "toa7-sian7 chai-iann2 chau2 lai5 kio3, khi3 po3 ou-chhiu kah lai7-hioh8, siunn7 bo5 ke3-ti3 chin kho2-sioh, khian5-khun po2-te7 thau boe7 tioh8."
        ],
        [
          "鳥鼠卜咬乾坤袋，去招石降甲水蛙，石降鵠仔打三下，三更卜共伊偷提。",
          "niau2-chhu2 beh ka7 khian5-khun-te7, khi3 chio chioh8-kang3 kah chui2-ke, chioh8-kang3 khok-a2 phah sann e7, sann-kinn beh ka7 i thau theh8."
        ],
        [
          "鳥鼠伊卜入陣內，串對壁空無人知，蜘蛛娘娘真利害，知影鳥鼠串入來。",
          "niau2-chhu2 i beh jip8 tin7-lai7, chhng3-tui3 piah khang bo5 lang5 chai, ti-tu niu5-niu5 chin li7-hai7, chai-iann2 niau2-chhu2 chhng3--jip8-lai5."
        ],
        [
          "娘娘手提天羅網，鳥鼠隨時走無空，乎伊崁落袂珍動，大聲治塊吪救人。",
          "niu5-niu5 chhiu2 thoeh8 thian-lo5-bang7, niau2-chhu2 sui5-si5 chau2 bo5 khang, hou7 i kham3 loh8 boe7 tin2-tang7, toa7-siann ti7 teh hoah kiu3-lang5."
        ],
        [
          "乎伊塊著舌舌叫，娘娘看伊全無著，鳥鼠來輸真可惜，後來好得伊來葉。",
          "hou7 i teh tioh8 chih8-chih8-kio3, niu5-niu5 khoann3 i choan5 bo5 tioh8, niau2-chhu2 lai5 su chin kho2-sioh, au7-lai5 ho2-tit i lai7-hioh8."
        ],
        [
          "來葉來加夾塊走，走到崑崙个山頭，好得天尊赶來到，野無袂得返因兜。",
          "lai7-hioh8 lai5 ka7 giap8 teh chau2, chau2 kau3 Khun-lun5 e5 soann-thau5, ho2-tit thian-chun koann2 lai5 kau3, ia2 bo5 be7-tit tng2 in tau."
        ],
        [
          "鱔魚伊去觀星宿，蜘蛛性命袂皆休，亦有救星通來救，來共大蛇說理由。",
          "sian7-hi5 i khi3 koan seng-siu3, ti-tu sinn3-mia7 boe7 kai hiu, iah8 u7 kiu3-chhinn thang lai5 kiu3, lai5 ka7 toa7-choa5 soeh li2-iu5."
        ],
        [
          "大蛇吐出毒煙霧，毒氣卜傷伊蜘蛛，蜘蛛河光本成有，毒光袂瓦伊身軀。",
          "toa7-choa5 thou3 chhut tok8 ian-bu7, tok8 khi3 beh siong i ti-tu, ti-tu ho5-kong pun2-chiann5 u7, tok8-kong boe7 oa2 i seng-khu."
        ],
        [
          "蝴蝶夯頭塊觀望，連放三枝紅劍光，卜傷蜘蛛因妖黨，來助大蛇兮威風。",
          "ou5-tiap8 gia5-thau5 teh koan-bong7, lian5 pang3 sann ki ang5 kiam3-kong, beh siong ti-tu in iau-tong2, lai5 chou7 toa7-choa5 e5 ui-hong."
        ],
        [
          "蜘蛛伊有護身鏡，劍光袂瓦先知影，蝴蝶想卜顧生命，卜走無路通好行。",
          "ti-tu i u7 hou7-sin-kiann3, kiam3-kong boe7 oa2 seng chai-iann2, ou5-tiap8 siunn7 beh kou3 sinn3-mia7, beh chau2 bo5 lou7 thang ho2 kiann5."
        ],
        [
          "娘娘發起乾坤袋，將劍收收做一下，蝴蝶看了不是世，從劍收返緊回家。",
          "niu5-niu5 hoat-khi2 khian5-khun-te7, chiong kiam3 siu-siu choe3 chit8-e7, ou5-tiap8 khoann3 liau2 m7 si7 se3, chiong5 kiam3 siu tng2 kin2 hoe5-ke."
        ],
        [
          "田嬰做人上鐵齒，仙師叫伊夯戰旗，崑崙正派四大字，空洞喜平也知枝。",
          "chhan5-inn choe3 lang5 siong7 thih-khi2, sian-su kio3 i gia5 chian3-ki5, Khun-lun5 cheng3-phai3 si3 toa7-ji7, Khong-tong5 hit peng5 ia7 chai-ki."
        ],
        [
          "空洞伊有野蠻黨，有學邪法兮劍光，寶貝也是極套棟，移山倒海件件通。",
          "Khong-tong5 i u7 ia2-ban5 tong2, u7 oh8 sia5-hoat e7 kiam3-kong, po2-poe3 ia7 si7 kek8 tho3-tong3, i5-san to2-hai2 kiann7-kiann7 thong."
        ],
        [
          "崑崙劍仙是白鶴，相刣伊也免用刀，孔雀寶貝也真好，仙家法術不是無。",
          "Khun-lun5 kiam3-sian si7 Peh8-hoh8, sio-thai5 i ia7 bian2 eng7 to, khong2-chhiok po2-poe3 ia7 chin ho2, sian-ka hoat-sut8 m7 si7 bo5."
        ],
        [
          "水牛腸肚上大桶，鹿駝練成金光枋，卜來打破蜘蛛網，連打三下無彩工。",
          "chui2-gu5 tng5-tou7 siong7 toa7-thang2, lok8-to5 lian7-seng5 kim-kong-pang, beh lai5 phah-phoa3 ti-tu-bang7, lian5 phah sann e7 bo5-chhai2 kang."
        ],
        [
          "蜘蛛法術逐項有，練成五粒定光珠，鹿駝不知甲伊株，乎伊打甲煞杯龜。",
          "ti-tu hoat-sut8 tak8 hang7 u7, lian7-seng5 gou7 liap8 teng7-kong-chu, lok8-to5 m7 chai kah i tu, hou7 i phah kah soa3 poe7-ku."
        ],
        [
          "烏貓靠伊上肴走，卜咬蜘蛛兮眉頭，乎伊打著哀哀哮，一隻今煞不成猿。",
          "ou-niau kho3 i siong7 gau5 chau2, beh ka7 ti-tu e5 bi5-thau5, hou7 i phah tioh8 ai-ai-hau2, chit8 chiah tann soa3 m7-chiann5 kau5."
        ],
        [
          "水蛙卜破蜘蛛網，戶蠅即去放毒蟲，食了逐隻大肚桶，袂行一圓那死人。",
          "chui2-ke beh pho3 ti-tu-bang7, hou7-sin5 chiah khi3 pang3 tok8-thang5, chiah8 liau2 tak8 chiah toa7 tou7-thang2, boe7 kiann5 chit8 khou na2 si2-lang5."
        ],
        [
          "灶雞入陣成青慘，條在蜘蛛八卦網，錢鼠拔落在地陷，身軀不時淡淡淡。",
          "chau3-koe jip8-tin7 chiann5 chhinn-chham2, tiau5 chai7 ti-tu pat-koa3-bang7, chinn5-chhu2 poah8 loh8 chai7 te7-ham7, seng-khu put-si5 tam5-tam5-tam5."
        ],
        [
          "狐狸靠伊尾大汗，恰高墻圍也敢盤，現時尾煞春一半，拵死跳上八卦山。",
          "hou5-li5 kho3 i be2 toa7-koann7, khah koan5 chhiunn5-ui5 ia7 kann2 poann5, hian7-si5 be2 soah chhun chit8-poann3, chhun5-si2 thiau3 chiunn7 pat-koa3-soann."
        ],
        [
          "雞工來到含含叫，望冬見面朴朴趙，雞子對米一直扣，也無看著伊來葉。",
          "ke-kang lai5 kau3 ham5-ham5-kio3, bang7-tang kinn3-bin7 phok8-phok8-tio5, ke-kiann2 tui3 bi2 it-tit8 khioh, ia7 bo5 khoann3 tioh8 i lai7-hioh8."
        ],
        [
          "番工出聲塊吪殺，鴨母刣輸吪不達，陣圖省款無人識，[門@丨]著地牛上有力。",
          "hoan-kang chhut-siann teh hoah-sat, ah-bu2 thai5-su hoah m7-tat8, tin7-tou5 siann2 khoan2 bo5 lang5 bat, tu2 tioh8 te7-gu5 siong7 u7 lat8."
        ],
        [
          "老猿目啁上利害，省乜機關看兮知，伊對中門入陣內，卜甲娘娘伊相刣。",
          "lau7-kau5 bak8-chiu siong7 li7-hai7, siann2-mih ki-koan khoann3 e7 chai, i tui3 tiong-mng5 jip8 tin7-lai7, beh kah niu5-niu5 i sio-thai5."
        ],
        [
          "娘娘看著大受氣，大罵老猿死畜生，汝敢入陣來送死，手夯佛藤來打伊。",
          "niu5-niu5 khoann3 tioh8 toa7 siu7-khi3, toa7-ma7 lau7-kau5 si2 thek-sinn, li2 kann2 jip8-tin7 lai5 sang3-si2, chhiu2 gia5 hut8-tin5 lai5 phah i."
        ],
        [
          "猿是大聖孫悟空，入陣接戰有知防，猿个目啁不是戇，菩薩祖師兮道童。",
          "kau5 si7 tai7-seng3 Sun Ngou7-khong, jip8-tin7 chiap-chian3 u7 ti5-hong5, kau5 e5 bak8-chiu m7 si7 gong7, phou5-sat chou2-su e5 to7-tong5."
        ],
        [
          "猿个目啁看兮曉，蜘蛛本是糸線妖，伊个寶貝極巧妙，風火伊就棟袂朝。",
          "kau5 e5 bak8-chiu khoann3 e7 hiau2, ti-tu pun2 si7 si-soann2-iau, i e5 po2-poe3 kek8 khiau2-biau7, hong-hoe2 i chiu7 tong3 boe7 tiau5."
        ],
        [
          "著請風火來破陣，也無難得掠伊身，也著寶貝大要緊，能得收陰糸線神。",
          "tioh8 chhiann2 hong-hoe2 lai5 pho3 tin7, ia7 bo5 lan5-tit liah8 i sin, ia7 tioh8 po2-poe3 toa7 iau3-kin2, e7-tit siu in si-soann3-sin5."
        ],
        [
          "蜘蛛是驚風甲火，無線蜘蛛就袂飛，東洋大海袂得過，看伊敢有雙領皮。",
          "ti-tu si7 kiann hong kah hoe2, bo5 soann3 ti-tu chiu7 boe7 poe, tang-iunn5 tai7-hai2 be7-tit koe3, khoann3 i kam2 u7 siang nia2 phoe5."
        ],
        [
          "門人服在五門外，上下閣有烏白蛇，戶蠅驚甲柿柿蔡，娘娘有死允無活。",
          "bun5-jin5 hok8 chai7 ngou2-mng5 goa7, siong7-ha7 koh u7 ou-peh8 choa5, hou7-sin5 kiann kah phih8-phih8-chhoah, niu5-niu5 u7 si2 un2 bo5 oah8."
        ],
        [
          "肥力一枝巴蕉扇，悅著大風滾上天，戶架吪聲哇哇死，蜘蛛性命敢難移。",
          "pui5-lek8 chit8 ki pa-chiau-sinn3, iat8 tioh8 toa7-hong kun2 chiunn7 thinn, hou7-koe5 hoah-siann koe3-koe3-si2, ti-tu sinn3-mia7 kann2 lan5 i5."
        ],
        [
          "真人發起神火箭，九隻火獅青青青，好得娘娘走有離，乎伊燒斷蜘蛛糸。",
          "chin-jin5 hoat-khi2 sin5-hoe2-chinn3, kau2 chiah hoe2-sai chhinn-chhinn-chhinn, ho2-tit niu5-niu5 chau2 u7 li7, hou7 i sio-tng7 ti-tu-si."
        ],
        [
          "蜘蛛著驚走落地，走甲袂行做狗把，身軀有帶乾坤袋，第一利害是只个。",
          "ti-tu tioh8-kiann chau2 loh8 te7, chau2 kah boe7 kiann5 choe3 kau2 pe5, seng-khu u7 toa3 khian5-khun-te7, te7-it li7-hai7 si7 chit e5."
        ],
        [
          "鳳凰發起七星劍，連煞二枝格相簾，娘娘性命真危險，恰險挑油過石尖。",
          "hong7-hong5 hoat-khi2 chhit-chhinn-kiam3, lian5-soa3 nng7 ki kek sio-liam5, niu5-niu5 sinn3-mia7 chin gui5-hiam2, khah hiam2 tann iu5 koe3 chioh8-chiam."
        ],
        [
          "烏貓烏狗甲狐狸，寶劍連放四五枝，逐枝兮劍白薛薛，協力卜收蜘蛛精。",
          "ou-niau ou-kau2 kah hou5-li5, po2-kiam3 lian5 pang3 si3-gou7 ki, tak8 ki e5 kiam3 peh8-sih-sih, hiap8-lek8 beh siu ti-tu-chinn."
        ],
        [
          "蜘蛛發起乾坤罩，各人寶貝算真肴，好得真人治尾後，發起太極在雲頭。",
          "ti-tu hoat-khi2 khian5-khun-tau3, kok lang5 po2-poe3 sng3 chin gau5, ho2-tit chin-jin5 ti7 be2-au7, hoat-khi2 thai3-kek8 chai7 hun5-thau5."
        ],
        [
          "老祖發起通天手，乾坤寶袋被伊收，無因師父走來救，性命險險著煞休。",
          "Lo2-chou2 hoat-khi2 thong-thian-chhiu2, khian5-khun po2-te7 pi7 i siu, bo5 in su-hu7 chau2 lai5 kiu3, sinn3-mia7 hiam2-hiam2 tioh8 soa3 hiu."
        ],
        [
          "蜘蛛師父是飛糸，喜日閑遊出遙池，看著門徒險險死，下凡赶緊來救伊。",
          "ti-tu su-hu7 si7 poe-si, hit jit8 han5-iu5 chhut Iau5-ti5, khoann3 tioh8 bun5-tou5 hiam2-hiam2 si2, ha7-hoan5 koann2-kin2 lai5 kiu3 i."
        ],
        [
          "好得師父來改救，那無性命伊著休，飛糸塊求眾道友，門徒伊卜加治收。",
          "ho2-tit su-hu7 lai5 kai2-kiu3, na7 bo5 sinn3-mia7 i tioh8 hiu, poe-si teh kiu5 cheng3 to7-iu2, bun5-tou5 i beh ka-ti7 siu."
        ],
        [
          "正人同情因師父，飛糸即來收蜘蛛，正仙回返逍遙府，仙家道友極仁慈。",
          "cheng3-lang5 tong5-cheng5 in su-hu7, poe-si chiah lai5 siu ti-tu, chiong3 sian hoe5-hoan2 Siau-iau5-hu2, sian-ka to7-iu2 kek8 jin5-chu5."
        ],
        [
          "只本歌仔真希罕，內中獸名歸千項，不是古書也無傳，全廣動物無廣人。",
          "chit pun2 koa-a2 chin hi-han2, lai7-tiong siu3-mia5 kui chheng hang7, m7 si7 kou2-su ia7 bo5 thoan5, choan5 kong2 tong7-but8 bo5 kong2 lang5."
        ]
      ],
      "篇名": "戶蠅蚊仔大戰歌"
    }
  ]
}
