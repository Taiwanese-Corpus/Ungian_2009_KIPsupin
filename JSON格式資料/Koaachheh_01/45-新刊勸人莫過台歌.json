{
  "作者": "無",
  "出版年": "0",
  "出版者": "木刻本",
  "文類": "歌仔冊",
  "書名": "新刊勸人莫過台歌",
  "書寫系統": "漢字",
  "資料": [
    {
      "段": [
        [
          "在厝無路，計較東都，欠缺船費，典田賣租。",
          "Chai7 chhu3 bo5 lou7, ke3-kau3 Tang-tou, khiam3-khoat chun5-hui3, tian2 chhan5 boe7 chou."
        ],
        [
          "悻悻而來，威如猛虎，妻子眼淚，不思回顧。",
          "Heng3-heng3 ji5 lai5, ui ju5 beng2-hou2, chhe-chu2 gan2-lui7, put su hoe5-kou3."
        ],
        [
          "直至海墘，從省偷渡，不怕船小，生死天數。",
          "Tit8 chi3 hai2-kinn5, chiong5 seng2 thau-tou7, put pha3 chun5 sio2, sinn-si2 thian-sou3."
        ],
        [
          "自帶乾糧，番薯菜補，十人上船，九人嘔吐。",
          "Chu7-toa3 ta-niu5, hoan-chu5 chhai3-pou2, chap8 lang5 chiunn7-chun5, kau2 lang5 au2-thou3."
        ],
        [
          "乞水洗口，舵公發怒，托天庇佑，緊到東都。",
          "Khit chui2 soe2-khau2, tai7-kong hoat-nou7, thok thian pi3-iu7, kin2 kau3 Tang-tou."
        ],
        [
          "乘夜上山，搜尋無路，遇賊相逢，剝去衫褲。",
          "Seng5 ia7 chiunn7-soann, chhiau-chhoe7 bo5 lou7, gu7 chhat8 siong-hong5, pak khi3 sann-khou3."
        ],
        [
          "不知南北，暫宿沙埔，等待天光，行上几步。",
          "Put ti lam5-pak, chiam7 hioh soa-pou, tan2-thai7 thinn-kng, kiann5 siong7 kui2 pou7."
        ],
        [
          "要尋親戚，紱涉路途，無俴通寄，心酸如醋",
          "Iau3 chhoe7 chhin-chhek, poat8-siap8 lou7-tou5, bo5 chinn5 thang kia3, sim sng ju5 chhou3"
        ],
        [
          "拋妻離子，乃是何故，欲求財利，以此來都",
          "Pha chhe li7 chu2, nai2 si7 ho5-kou3, iok8 kiu5 chai5-li7, i2 chhu2 lai5 Tou"
        ],
        [
          "四目無親，飢寒困苦，忽見親戚，引去牽估。",
          "Su3-bok8 bu5 chhin, ki-han5 khun3-khou2, hut kian3 chhin-chhek, in2 khi3 khan-kou."
        ],
        [
          "一二朋友，相招落廍，食現工賒，欠俴剪布。",
          "It ji7 peng5-iu2, sio-chio loh8 phou7, chiah8 hian7 kang sia, khiam3 chinn5 chian2-pou3."
        ],
        [
          "舊衫穿破，無人通補，年終月滿，領取工顧。",
          "Ku7-sann chheng7 phoa3, bo5 lang5 thang pou2, ni5 chiong goeh8 boan2, nia2-chhu2 kang-kou3."
        ],
        [
          "工藝不做，日夜跋賭，不記前情，思量巧路。",
          "Kang-ge7 m7 cho3, jit8-ia7 poah8-tou2, put ki3 cheng5-cheng5, su-niu5 khiau2-lou7."
        ],
        [
          "食鴉片煙，穿緞綢褲，專招少友，言語糊塗。",
          "Chiah8 a-phian3 hun, chheng7 toan7-tiu5 khou3, choan chio siau3-iu2, gian5-gi2 hou5-tou5."
        ],
        [
          "結交表妹，綾羅絲布，動頭搖目，朝歡暮樂。",
          "Kiat-kau piau2-moe7, leng5-lo5 si-pou3, tang7 thau5 io5 bak8, tiau hoan bou7 lok8."
        ],
        [
          "牽車看戲，伸手相摸，弄嘴斟唇，不顧廉恥。",
          "Khan-chhia khoann3-hi3, chhun-chhiu2 sio-bou, lang7-chhui3 chim-tun5, put kou3 liam5-thi2."
        ],
        [
          "工資用盡，陪罵痴奴，一時忿氣，交為賊路。",
          "Kang-chu eng7 chin7, poe5 ma7 chhi-lou5, chit8-si5 hun3-khi3, kau ui5 chhat8-lou7."
        ],
        [
          "鄉保探知，草出門戶，此時困苦，目滓如雨。",
          "Hiong-po2 tham3-ti, chhau2 chhut mng5-hou7, chhu2-si5 khun3-khou2, bak8-sai2 ju5 hou7."
        ],
        [
          "愁苦致病，酒色所誤，要水止渴，無人照顧。",
          "Chhiu5-khou2 ti3-pinn7, chiu2-sek sou2 gou7, iau3 chui2 chi2-khat, bo5 lang5 chiau3-kou3."
        ],
        [
          "命危旦夕，拖出草埔，雨浸日爆，二目吐吐。",
          "Beng7-gui5 tan3-sek8, thoa chhut chhau2-pou, hou7 chim3 jit8 phak8, nng7 bak8 thou3-thou3."
        ],
        [
          "舌青耳烏，哀聲叫苦，死無棺木，骨骸暴露。",
          "Chih8 chhinn hinn7 ou, ai-siann kio3-khou2, si2 bu5 koan-bok8, kut-hai5 pok8-lou7."
        ],
        [
          "豬狗爭食，並無墳墓，家後妻小，不知其故。",
          "Ti-kau2 cheng-sit8, peng7 bo5 hun5-bong7, ke-au7 chhe-sio2, put ti ki5 kou3."
        ],
        [
          "望夫寄信，奉養公姑，非是天命，自入邪路。",
          "Bang7 hu kia3-sin3, hong7-iong2 kong-kou, hui si7 thian-beng7, chu7 jip8 sia5-lou7."
        ],
        [
          "信息一至，眼淚如雨，身死他鄉，妻思別路。",
          "Sin3-sit it chi3, gan2-lui7 ju5 hou7, sin si2 tha-hiong, chhe su pat8 lou7."
        ],
        [
          "勸君往臺，須當勤苦，貪花迷酒，絕嗣廢祖。",
          "Khng3 kun ong2 Tai5, su-tong khun5-khou2, tham-hoa be5-chiu2, choat8-su7 hui3-chou2."
        ],
        [
          "羊有跪乳，鴉有反哺，罔極深思，安得不顧。",
          "Iunn5 u7 kui7-leng, a u7 hoan2-pou2, bong2-kek8 chhim-su, ian tit put kou3."
        ],
        [
          "若有婚娶，樂爾妻帑，君子知戒，終身不誤。",
          "Na7 u7 hun-chhoa7, lok8 ni2 chhe-lou5, kun-chu2 ti kai3, chiong-sin put gou7."
        ],
        [
          "來臺之人，勿此見惡，勸解親朋，東都勿渡。",
          "Lai5 Tai5 chi jin5, but8 chhu2 kian3-onn3, khoan3-kai2 chhin-peng5, Tang-tou but8 tou7."
        ],
        [
          "何如在家，晏眠早起，免驚波濤，自如行止。",
          "Ho5-ju5 chai7 ka, oann3-bin5 cha2-khi2, bian2 kiann pho-to7, chu7-ju5 heng5-chi2."
        ],
        [
          "朝夕趁俴，夫妻歡喜，也顧墳墓，也育子女。",
          "Tiau-sek8 than3-chinn5, hu-chhe hoann-hi2, ia7 kou3 hun5-bong7, ia7 iok8 chu2-li2."
        ]
      ],
      "篇名": "新刊勸人莫過台歌"
    }
  ]
}
