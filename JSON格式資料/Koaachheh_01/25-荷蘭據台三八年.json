{
  "作者": "鹿耳門漁夫",
  "出版年": "1995",
  "出版者": "台江詩刊",
  "文類": "歌仔冊",
  "書寫系統": "漢字",
  "資料": [
    {
      "段": [
        [
          "十七世紀貿易家，海權國家出二牙。",
          "Chap8-chhit se3-ki2 bou7-ek8-ka, hai2-koan5 kok-ka chhut ji7 ga5."
        ],
        [
          "後起荷蘭來鬥抄，東印度設置爪哇。",
          "Au7-khi2 Ho-lan lai5 tau3 chhau, Tang-in3-tou7 siat-ti3 jiau2-oa."
        ],
        [
          "澳門出租葡萄牙，呂宋西班的天下。",
          "O3-mng5 chhut-chou Phu5-tho5-ga5, Lu7-song3 Se-pan e5 thian-ha7."
        ],
        [
          "荷蘭出手澎湖打，可憐明朝真糊塗。",
          "Ho-lan chhut-chhiu2 Phenn5-ou5 tann2, kho2-lian5 Beng5-tiau5 chin hou5-tou5."
        ],
        [
          "不愛台灣顧澎湖，總督揮軍台江肚。",
          "Put-ai3 Tai5-oan5 kou3 Phenn5-ou5, chong2-tok hui-kun Tai5-kang tou7."
        ],
        [
          "鯤鯓建設熱蘭窩，洛民設在台南城。",
          "Kun-sin kian3-siat Jiat8-lan5-jia, Lok8-bin5 siat chai7 Tai5-lam5-siann5."
        ],
        [
          "漢番二族叫大兄，外來統治頭一名。",
          "Han3 hoan nng7 chok8 kio3 toa7-hiann, goa7-lai5 thong2-ti7 thau5-chit8-mia5."
        ],
        [
          "不敢反抗是小子，鹿皮一領又一領。",
          "M7 kann2 hoan2-khong3 si7 sio2-kiann2, lok8-phoe5 chit8 nia2 iu7 chit8 nia2."
        ],
        [
          "砂糖半擔也得走，藤仔收齊滿厝埕。",
          "Soa-thng5 poann3-tann3 ia7 tit chau2, tin5-a2 siu che5 moa2 chhu3 tiann5."
        ],
        [
          "火船運送仟佰件，外銷利頭莫知影。",
          "Hoe2-chun5 un7-sang3 chheng-pah kiann7, goa7-siau li7-thau5 boh8 chai-iann2."
        ],
        [
          "要吃三餐拼老命，未吃先喊主的名。",
          "Beh chiah8 sam-chhan piann3 lau7-mia7, bi7 chiah8 seng hiam2 Chu2 e5 mia5."
        ],
        [
          "強迫傳教不人道，害死百名的平埔。",
          "Kiong5-pek thoan5-kau3 put jin5-to7, hai7-si2 pah mia5 e5 penn5-pou."
        ],
        [
          "三萬漢人做家奴，五萬生番來鬥顧。",
          "Sann ban7 Han3-jin5 cho3 ka-lou5, gou7 ban7 chhenn-hoan lai5 tau3 kou3."
        ],
        [
          "郭懷一反抗大租，失敗被捕土土土。",
          "Koeh Hoai5-it hoan2-khong3 toa7-chou, sit-pai7 pi7 pou2 thou5-thou5-thou5."
        ],
        [
          "五馬分屍毒閣惡，三十八年的天數。",
          "Ngou2-ma2 hun-si tok8 koh ok, sann-chap8-peh ni5 e5 thian-sou3."
        ],
        [
          "好得何斌帶路圖，延平郡王媽祖助。",
          "Ho2 tit Ho5 Pin tai3 lou7-tou5, Ian5-peng5 kun3-ong5 Ma2-chou2 chou7."
        ],
        [
          "鹿耳港水漲三度，避開主力抄小路。",
          "Lok8-ni2 kang2-chui2 tiunn3 sann tou7, phiah-khui chu2-lek8 chhau sio2-lou7."
        ],
        [
          "紅毛總督變無步，雙腳投降跪在土。",
          "Ang5-mou chong2-tok pinn3 bo5 pou7, siang-kha tau5-hang5 kui7 chai7 thou5."
        ]
      ],
      "篇名": "荷蘭據台三八年"
    }
  ]
}
