{
  "作者": "呂柳仙",
  "出版年": "1977",
  "出版者": "臺北月球唱片",
  "文類": "歌仔冊",
  "書名": "十殿閻君-人生勸化",
  "書寫系統": "漢字",
  "資料": [
    {
      "段": [
        [
          "本境城隍佮土地，做好做痞先知機。土地若知卜繳旨，敢就交予善惡司。",
          "Pun2 keng2 seng5-hong5 kah thou2-ti7, choe3 ho2 cho3-phainn2 seng chai-ki.  Thou2-ti7 na7 chai beh kiau2-chi2, kam2 chiu7 kau hou7 sian7-ok-si."
        ],
        [
          "有人做惡講做善，守善犯惡簿就掀。黑無雙差[手+舉]鐵鏈，佇卜掠來地獄受可憐。",
          "U7 lang5 choe3 ok kong2 choe3 sian7, siu2-sian7 hoan7-ok phou7 chiu7 hian.  Hek-bo5 siang chhe giah8 thih-lian7, ti7 beh liah8 lai5 te7-gak8 siu7 kho2-lian5."
        ],
        [
          "黑白無常烏白面，暗查察司佮精神。判官小鬼行搭陣，佇卜查斷陽間盡忠民。",
          "Hek-pek8 bu5-siong5 ou-peh8 bin7, am3-cha chhat-si kah cheng-sin5.  Phoan3-koann sio2-kui2 kiann5 tau3-tin7, ti7 beh cha-toan3 iong5-kan chin7-tiong bin5."
        ],
        [
          "十八地獄分善惡，勸恁呣通做惡毒。好心好行天送福，痞心終世著勞碌。",
          "Chap8-peh te7-gak8 pun sian7-ok, khng3 lin2 m7 thang choe3 ok-tok8.  Ho2-sim ho2-heng7 thinn sang3 hok, phainn2-sim chiong-se3 tioh8 lo5-lok8."
        ],
        [
          "牛頭馬面二將軍，猶有日夜雙遊巡。凌霄寶殿問一睏，來到東獄善惡佫再分。",
          "Gu5-thau5 be2-bin7 ji7 chiong-kun, iau2 u7 jit8-ia7 siang iu5-sun5.  Leng5-siau po2-tian7 mng7 chit8-khun3, lai5 kau3 Tang-gak8 sian7-ok koh-chai3 pun."
        ],
        [
          "十殿閻君罰罪嚴，好心好行再加添。陰間定數走閃，好的無人敢犯嫌。",
          "Chap8-tian7 giam5-kun hoat8-choe7 giam5, ho2-sim ho2-heng7 chai3 ka-thiam.  Im-kan teng7-sou3 be7 chau2-siam2, ho2 tit bo5 lang5 kam2 hoan7-hiam5."
        ],
        [
          "威靈顯赫酆都帝，馬面將軍手來揭叉。善惡查察若詳細，卜除痞心規千个。",
          "Ui-leng5 hian2-hek Hong-tou-te3, be2-bin7 chiong-kun chhiu2 lai5 giah8 chhe.  Sian7-ok cha-chhat na7 siong5-se3, beh tu5 phainn2-sim kui chheng e5."
        ],
        [
          "威靈顯赫汝若問清楚，做痞毒心罪難逃。就佫竈君面前先畫號，掠來十殿見閻羅。",
          "Ui-leng5 hian2-hek li2 na7 mng7 chheng-chho2, cho3-phainn2 tok8-sim choe7 lan5-to5.  Chiu7 koh Chau3-kun bin7-cheng5 seng oe7-ho7, liah8 lai5 chap8-tian7 kinn3 giam5-lo5."
        ],
        [
          "頭殿閻君是秦廣。正兮頭關的閻王。陰府地獄闊莽莽，致徦陽間不相同。",
          "Thau5-tian7 giam5-kun si7 Chin5-kong2.  Chiann3 e5 thau5-koan e5 giam5-ong5.  Im-hu2 te7-gak8 khoah bong2-bong2, ti3 kah iong5-kan put siong-tong5."
        ],
        [
          "秦廣蹛佇頭殿裡，頭殿一个玉鏡台。在生陽間若做痞，迄个鏡去照逐項知。",
          "Chin5-kong2 toa3 ti7 thau5-tian7 lai7, thau5-tian7 chit8 e5 giok8-kiann3-tai5.  Chai7-sinn iong5-kan na7 cho3-phainn2,hit e5kiann3 khi3 chio3 tak8 hang7 chai."
        ],
        [
          "後母苦毒前人囝，奸拐弄散人親情。死落陰間就吼疼，數簿徛佇頭一名。",
          "Au7-bu2 khou2-tok8 cheng5-lang5 kiann2, kan-koai2 long7 soann3 lang5 chhin-chiann5.  Si2 loh8 im-kan chiu7 hau2-thiann3, siau3-phou7 khia7 ti7 thau5 chit8 mia5."
        ],
        [
          "過來一款可憐代，一个查某人害死狗仔栽。因由一隻狗鑽入竈空裡，煮食無共趕出來。",
          "Ke3--lai5 chit8 khoan2 kho2-lian5 tai7, chit8 e5 cha-bou2 lang5 hai7-si2 kau2-a2-chai.  In-iu5 chit8 chiah kau2 nng3 jip8 chau3-khang lai7, chu2-chiah8 bo5 ka7 koann2--chhut-lai5."
        ],
        [
          "呰隻狗母有娠五隻囝，無共趕出來火就烆。狗母呣願去告玉鏡，佇卜判斷查某予恁逐家聽。",
          "Chit chiah kau2-bu2 u7-sin gou7 chiah kiann2, bo5 ka7 koann2--chhut-lai5 he2 chiu7 hiann5.  Kau2-bu2 m7 goan7 khi3 ko3 giok8-kiann3, ti7 beh phoann3-toan7 cha-bou2 hou7 lin2 tak8-ke thiann."
        ],
        [
          "五隻狗栽被伊害，閻君判斷來投胎。來投冤主腹肚裡，若生囝狗母則去請花栽。",
          "Gou7 chiah kau2-chai pi7 i hai7, giam5-kun phoann3-toan7 lai5 tau5-thai.  Lai5 tau5 oan-chu2 pak-tou2 lai7, na7 sinn kiann2 kau2-bu2 chiah khi3 chhiann2 hoe-chai."
        ],
        [
          "狗仔囝出世隨時死，冤冤相報來害伊。閻君判斷照情理，迄个查某則佫落血池。",
          "Kau2-a2 kiann2 chhut-si3 sui5-si5 si2, oan-oan siong-po3 lai5 hai7 i.  Giam5-kun phoann3-toan7 chiau3 cheng5-li2, hit e5 cha-bou2 chiah koh loh8 hiat-ti5."
        ],
        [
          "二殿閻君是楚江，設起刑具除萬人。在生若有做萬項，勸恁逐家仙呣通。",
          "Ji7-tian7 giam5-kun si7 Chhou2-kang, siat-khi2 heng5-ku7 tu5 ban7-lang5.  Chai7-sinn na7 u7 choe3 ban7-hang7, khng3 lin2 tak8-ke sian m7 thang."
        ],
        [
          "在生不孝視大人，掠來去二殿摃骹膧。忤逆爸母罪屆重，就佫燒烌研末過塗礱。",
          "Chai7-sinn put-hau3 si7-toa7 lang5, liah8lai5-khi3Ji7-tian7 kong3 kha-tang5.  Ngou2-gek8 pe7-bo2 choe7 kai3 tang7, chiu7 koh sio-hu geng2-boah8 koe3 thou5-lang5."
        ],
        [
          "不孝老爸佮老母，掠到二殿罪難逃。定著應該萬刀剉，燒烌研末過疏籮。",
          "Put-hau3 lau7-pe7 kah lau7-bu2, liah8 kau3 Ji7-tian7 choe7 lan5-to5.  Tiann7-tioh8 eng-kai ban7-to chho3, sio-hu geng2-boah8 koe3 se-lo5."
        ],
        [
          "第三殿閻君是宋帝，馬面將軍手揭叉。善惡查察若詳細，卜除痞心規千个。",
          "Te7-sann-tian7 giam5-kun si7 Song3-te3, be2-bin7 chiong-kun chhiu2 giah8 chhe.  Sian7-ok cha-chhat na7 siong5-se3, beh tu5 phainn2-sim kui chheng e5."
        ],
        [
          "在生強佔人牽手，掠來去三殿扑目睭。猶是踮佇咧做剪綹，就佫剝皮骨頭隨閣抽。",
          "Chai7-sinn kiong5-chiam3 lang5 khan-chhiu2, liah8lai5-khi3sann-tian7 phah bak8-chiu.  Iau2 si7 tiam3 ti7 leh choe3 chian2-kiu2, chiu7 koh pak-phe5 kut-thau5-chhoe2 koh thiu."
        ],
        [
          "共人拐有翁人查某，掠到三殿趡火箍。定著剖腹流腸肚，落做四腿就[足+虘]塗。",
          "Ka7lang5koai2 u7 ang lang5 cha-bou2, liah8 kau3 sann-tian7 nng3 he2-khou.  Tiann7-tioh8 phoa3-pak lau5 tng5-tou7, loh8 choe3 si3 thui2 chiu7 chhe3-thou5."
        ],
        [
          "第四殿閻君是五官，枉死長城百丈懸。裡面枉死共萬款，哀怨無地哭申冤。",
          "Te7-si3-tian7 giam5-kun si7 Ngou2-koan, ong2-si2 tng5-siann5 pah tng7 koan5.  Lai7-bin7 ong2-si2 kiong7 ban7-khoan2, ai-oan3 bo5 te3 khau3 sin-oan."
        ],
        [
          "在生有人扑鳥，不時鳥銃揹椆椆。掠到四殿抱銅柱，予火燒到頝頝頝。",
          "Chai7-sinn u7 lang5 teh phah-chiau2, put-si5 chiau2-chheng3 phainn7 tiau5-tiau5.  Liah8 kau3 si3-tian7 pho7 tang5-thiau7, hou7 he2 sio kau3 khiau-khiau-khiau."
        ],
        [
          "無天無良剪人筊，若無供罰罪消。到四殿衫褲剝了了，定著刑罰龍蝦彫。",
          "Bo5-thian-bo5-liong5 chian2 lang5 kiau2, na7 bo5 keng choe7-hoat8 be7 siau.  Kau3 si3-tian7 sann-khou3 pak liau2-liau2, tiann7-tioh8 heng5-hoat8 leng5-he5 tiau."
        ],
        [
          "五殿閻君是森羅，勸恁痞心呣通學。在生痞心萬刀剉，掠到五殿過研槽。",
          "Gou7-tian7 giam5-kun si7 Sim-lo5, khng3 lin2 phainn2-sim m7 thang oh8.  Chai7-sinn phainn2-sim ban7-to chho3, liah8 kau3 gou7-tian7 koe3 geng2-cho5."
        ],
        [
          "森羅蹛佇五殿裡，五殿一个呰號望鄉台。看著囝孫流目屎，肉身腐爛佫來。",
          "Sim-lo5 toa3 ti7 gou7-tian7 lai7, gou7-tian7 chit8 e5 chit ho7 Bong7-hiong-tai5.  Khoann3 tioh8 kiann2-sun lau5 bak8-sai2, bah-sin hu2-noa7 be7 koh lai5."
        ],
        [
          "九升騙人做一斗，失人寸尺減秤頭。若無公道秤徦到，掠去五殿摃蝦包，摃徦鼻血雙港流。",
          "Kau2 chin phian3 lang5 choe3 chit8 tau2, sit lang5 chhun3-chhioh kiam2 chhin3 thau5.  Na7 bo5 kong-to7 chhin3 kah kau3, liah8 khi3 gou7-tian7 kong3 he5-pau, kong3 kah phinn7-hoeh siang kang2 lau5."
        ],
        [
          "六殿閻君是汴城，鬼門關刑具通人驚。痞心若死就吼疼，好心金童玉女迎。",
          "Lak8-tian7 giam5-kun si7 Pian7-siann5, kui2-mng5-koan heng5-ku7 thong-lang5 kiann.  Phainn2-sim na7 si2 chiu7 hau2-thiann3, ho2-sim Kim-tong5 Giok8-lu2 ngia5."
        ],
        [
          "在生強佔人家賄，掠到六殿落油堝。若無供罰罪過，應該就佫先剝皮。",
          "Chai7-sinn kiong5-chiam3 lang5 ke-he2, liah8 kau3 lak8-tian7 loh8 iu5-oe.  Na7 bo5 keng hoat8-choe7 be7 ke3, eng-kai chiu7 koh seng pak-phe5."
        ],
        [
          "啊若無翁的查某梟契兄，小鬼鐵鏈鏈行。來到六殿落油鼎，啊汝刑具看恁驚呣驚。",
          "Ah na7 bo5 ang e5 cha-bou2 siau2 khe3-hiann, sio2-kui2 thih-lian7 lian7 be7 kiann5.  Lai5 kau3 lak8-tian7 loh8 iu5-tiann2, ah li2 heng5-ku7 khoann3 lin2 kiann m7 kiann."
        ],
        [
          "查甫無某梟夥計，親像呰款反悔遲。掠到六殿受凌遲，抱在銅柱割喙舌。",
          "Cha-pou bo5 bou2 siau2 he2-ki3, chhin-chhiunn7 chit khoan2 hoan2-he2 ti5.  Liah8 kau3 lak8-tian7 siu7 leng5-ti5, pho7 chai7 tang5-thiau7 koah chhui3-chih8."
        ],
        [
          "第七殿閻君是泰山，泰山刑人誠粗殘。好心來看驚到，痞心來看心不安。",
          "Te7-chhit-tian7 giam5-kun si7 Thai3-san, Thai3-san heng5 lang5 chiann5 chhou-chhan5.  Ho2-sim lai5 khoann3 kiann kau3 san2, phainn2-sim lai5 khoann3 sim put-an."
        ],
        [
          "做人視細不受債，欺善怕惡愛冤家。掠到衫褲褪徹徹，抱在銅柱過五炊。",
          "Choe3 lang5 si7-se3 put siu7-che3, khi-sian7 pha3-ok ai3 oan-ke.  Liah8 kau3 sann-khou3 thng3 theh-theh, pho7 chai7 tang5-thiau7 koe3 gou7 chhe."
        ],
        [
          "一身血流共血滴，胸前鐵叉四五枝。踮佇身軀無施捨，則佫狼牙野獸佫分屍。",
          "Chit8-sin hoeh lau5 kang7 hoeh tih, heng-cheng5 thih-chhe si3 gou7 ki.  Tiam3 ti7 seng-khu bo5 sia3-si3, chiah koh long5-ge5 ia2-siu3 koh hun-si."
        ],
        [
          "在生翁某共人拐散，新婦不孝大家倌。後每若死呣免判，來到七殿過刀山。",
          "Chai7-sinn ang bou2ka7lang5koai2-soann3, sin-pu7 put-hau3 ta-ke-koann.  Au7-pai2 na7 si2 m7 bian2 phoann3, lai5 kau3 chhit-tian7 koe3 to-soann."
        ],
        [
          "八殿閻君是平正，創造馬車真正經。痞心拖落去馬車研，閻君判斷求無情。",
          "Peh-tian7 giam5-kun si7 Peng5-cheng3, chhong3-cho7 be2-chhia chin cheng3-keng.  Phainn2-sim thoaloh8khi3be2-chhia geng2, giam5-kun phoann3-toan7 kiu5 bo5 cheng5."
        ],
        [
          "廟裡尼姑偷生囝，食菜無清討契兄。閻君判斷若知影，過八殿的虎頭城。",
          "Bio7-lai7 ni5-kou thau-sinn kiann2, chiah8-chhai3 bo5 chheng tho2 khe3-hiann.  Giam5-kun phoann3-toan7 na7 chai-iann2, koe3 peh-tian7 e5 hou2-thau5-siann5."
        ],
        [
          "有人奸貪佮巧詐，唆使人冤家有增差。弄人生死奉摃扑，就過八殿虎頭鍘。",
          "U7 lang5 kan-tham kah khiau2-cha3, so-su2 lang5 oan-ke u7 cheng-chha.  Long7 lang5 sinn-si2 hong5 kong3-phah, chiu7 koe3 peh-tian7 hou2-thau5 chah8."
        ],
        [
          "查甫查某若愛學話，掠到八殿割喙桮。害人生死屆重罪，就佫舂臼舂人[月+奚]。",
          "Cha-pou cha-bou2 na7 ai3 oh8-oe7, liah8 kau3 peh-tian7 koah chhui3-phe2.  Hai7-lang5 sinn-si2 kai3 tang7-choe7, chiu7 koh cheng-ku7 cheng lang5-phoe."
        ],
        [
          "第九殿閻君是都市，註福註祿無差疑。好心的人快活死，痞心陰間佫凌遲。",
          "Te7-kau2-tian7 giam5-kun si7 Tou-chhi7, chu3 hok chu3 lok8 bo5 chha-gi5.  Ho2-sim e5 lang5 khuinn3-oah8 si2, phainn2-sim im-kan koh leng5-ti5."
        ],
        [
          "在生查某真罋籠，通姦害死親翁。通姦害夫罪屆重，就佫褪衫褪褲抱煙筒。",
          "Chai7-sinn cha-bou2 chin ang3-lang2, thong-kan hai7-si2 in chhin-ang.  Thong-kan hai7 hu choe7 kai3 tang7, chiu7 koh thng3 sann thng3 khou3 pho7 ian-tang5."
        ],
        [
          "有人專門放重利，掠到九殿伊就知。若到九殿的所在，燒烌研末過米篩。",
          "U7 lang5 choan-bun5 pang3 tang7-lai7, liah8 kau3 kau2-tian7 i chiu7 chai.  Na7 kau3 kau2-tian7 e5 sou2-chai7, sio-hu geng2-boah8 koe3 bi2-thai."
        ],
        [
          "十殿閻君是轉魂，轉魂車台鬧紛紛。查甫查某規大群，挨挨[手+客][手+客]領關文。",
          "Chap8-tian7 giam5-kun si7 Choan2-hun5, Choan2-hun5 chhia-tai5 nau7 hun-hun.  Cha-pou cha-bou2 kui toa7-kun5, e-e-kheh-kheh nia2 koan-bun5."
        ],
        [
          "轉魂車台六條空，頭條二條出世人。三條豬狗水牛犅，四格鳥隻釣魚翁。",
          "Choan2-hun5 chhia-tai5 lak8 tiau5 khang, thau5-tiau5 ji7-tiau5 chhut-si3 lang5.  Sann tiau5 ti kau2 chui2-gu5-kang2, si3 keh chiau2 chiah tio3-hi5-ang."
        ],
        [
          "落來一款第五格，出世降做魚佮蝦。第六一空分較濟，出世蠓蟲做塗[月+奚]。",
          "Loh8--lai5 chit8 khoan2 te7-gou7 keh, chhut-si3 kang3 choe3 hi5 kah he5.  Te7-lak8 chit8 khang pun khah che7, chhut-si3 bang2-thang5 choe3 thou5-phe."
        ],
        [
          "查甫查某規大陣，挨挨[手+客][手+客]來領憑。出世做人要緊，出世牲牲屆可憐。",
          "Cha-pou cha-bou2 kui toa7-tin7, e-e-kheh-kheh lai5 nia2-pin5.  Chhut-si3 choe3 lang5 be7 iau3-kin2, chhut-si3 cheng-sinn kai3 kho2-lian5."
        ],
        [
          "痞心呣予伊分說，一人共人分一領皮。出世做人得家賄，出世牲牲抾潘糜。",
          "Phainn2-sim m7 hou7 i hun-soeh, chit8 lang5ka7lang5pun chit8 nia2 phe5.  Chhut-si3 choe3 lang5 tit ke-he2, chhut-si3 cheng-sinn khioh phun-moe5."
        ],
        [
          "在生共人拐人的翁，出世做婊來倚行。挈人的錢兼踉遘，就去出世雞母餳雞公。",
          "Chai7-sinnka7lang5koai2 lang5 e5 ang, chhut-si3 choe3 piau2 lai5 oa2-hang5.  Theh8 lang5 e5 chinn5 kiam lang3-kang2, chiu7 khi3 chhut-si3 ke-bu2 siann5 ke-kang."
        ],
        [
          "在生佇開尻仔間，轉輪出世做母形。有的謀財害人命，就賜汝乞食萬代窮。",
          "Chai7-sinn ti7 teh khui kha-a2-keng, choan2-lun5 chhut-si3 choe3 bu2-heng5.  U7-e5 bou5-chai5 hai7 jin5-beng7, chiu7 su3 li2 khit-chiah8 ban7-tai7 kheng5."
        ],
        [
          "一款查某做淫婦，出世鴨母壁骹跔。予伊有生無通[手+則]，身邊不時嘛有丈夫。",
          "Chit8 khoan2 cha-bou2 choe3 im5-hu7, chhut-si3 ah-bu2 piah-kha ku.  Hou7 i u7 sinn bo5 thang pu7, sin-pinn put-si5 ma7 u7 tiong7-hu."
        ],
        [
          "查甫若愛用查某人，轉魂出世做雞公。不時有雞母通戲弄，免錢暢規世人。",
          "Cha-pou na7 ai3 eng7 cha-bou2 lang5, choan2-hun5 chhut-si3 choe3 ke-kang.  Put-si5 u7 ke-bu2 thang hi2-lang7, bian2 chinn5 thiong3 teh kui-si3-lang5."
        ],
        [
          "人生勸化歌",
          "Jin5-seng khoan3-hoa3"
        ],
        [
          "呰款的歌真稀罕，全講勸人在世間。人有真躼真憨慢，俗語所講為人難。",
          "Chit khoan2 e5 koa chin hi-han2, choan5 kong2 khng3 lang5 chai7 se3-kan.  Lang5 u7 chin gau5 chin ham-ban7, siok8-gu2 sou2 kong2 ui5-jin5 lan5."
        ],
        [
          "世界情理都淺淺，幾年中間就變遷。啊若會當改惡來從善，一日無事小神仙。",
          "Se3-kai3 cheng5-li2 to chhian2-chhian2, kui2 ni5 tiong-kan chiu7 pian3-chhian.  Ah na7 e7-tang3 kai2-ok lai5 chiong5-sian7, chit8 jit8 bo5 su7 sio2 sin5-sian."
        ],
        [
          "講到當今的世界，鳥為食亡人為財。想真做人就海海，死從何去生何來。",
          "Kong2 kau3 tong-kim e5 se3-kai3, niau2 ui7 sit8 bong5 jin5 ui7 chai5.  Siunn7-chin choe3 lang5 chiu7 hai2-hai2, si2 chiong5 ho5 khi3 seng ho5 lai5."
        ],
        [
          "咱卜來出世無半項，轉去雙手又空空。來蹛世間若眠夢，死了江山換別人。",
          "Lan2 beh lai5 chhut-si3 bo5 poann3 hang7, tng2--khi3 siang-chhiu2 iu7 khang-khang.  Lai5 toa3 se3-kan na7 bin5-bang7, si2 liau2 kang-san oann7 pat8-lang5."
        ],
        [
          "有人出世有家賄，兄弟無量起冤家。想徦真做人若人客，死了江山別人的。",
          "U7 lang5 chhut-si3 u7 ke-he2, hiann-ti7 bo5 liong7 khi2 oan-ke.  Siunn7 kah chin choe3 lang5 na7 lang5-kheh, si2 liau2 kang-san pat8-lang5 e5."
        ],
        [
          "做人呣通傷偏唯，人蹛世間無幾年。喝一聲卜死目一下呢，萬事佮人相爭。",
          "Choe3 lang5 m7 thang siunn phian-i5, lang5 toa3 se3-kan bo5 kui2 ni5.  Hoah chit8 siann beh si2 bak8 chit8-e7 nih, ban7-su7 be7 kah lang5 sann-chinn."
        ],
        [
          "心肝一人想一款，海哩上深天上懸。富貴艱苦免哀怨，莫非人講前世冤。",
          "Sim-koann chit8 lang5 siunn7 chit8 khoan2, hai2--nih8 siong7 chhim thinn siong7 koan5.  Hu3-kui3 kan-khou2 bian2 ai-oan3, bok8-hui lang5 kong2 cheng5-se3-oan."
        ],
        [
          "世情是我看屆透，奸雄的人呣通交。勸恁少年茈共老，偆錢是命免人躼。",
          "Se3-cheng5 si7 goa2 khoann3 kai3 thau3, kan-hiong5 e5 lang5 m7 thang kau.  Khng3 lin2 siau3-lian5 chinn2 kiong7 lau7, chhun-chinn5 si7 mia7 bian2 lang5 gau5."
        ],
        [
          "世間富戶窒窒滇，敢是躼人偆錢。啊若痞命看汝偌躼變，躼人有的佇窒壁邊。",
          "Se3-kan hu3-hou7 that-that tinn7, kam2 si7 gau5 lang5 teh chhun-chinn5.  Ah na7 phainn2-mia7 khoann3 li2 joa7 gau5 pinn3, gau5 lang5 u7-e5 ti7 teh that piah-pinn."
        ],
        [
          "未來出世命先註，有的土公佮莽夫。人敢好額錢赫有，迄號躼人共伊做軍師。",
          "Boe7 lai5 chhut-si3 mia7 seng chu3, u7-e5 thou2-kong kah bong2-hu.  Lang5 kam2 ho2-giah8 chinn5 hiah u7, hit ho7 gau5 lang5 teh ka7 i choe3 kun-su."
        ],
        [
          "各項是人的命運，呣是講人躼錢則會偆。迄號憨慢的呣煞免食睏，有人偆著幾萬銀。",
          "各hang7 si7 lang5 e5 mia7-un7, m7 si7 kong2 lang5 gau5 chinn5 chiah e7 chhun.  Hit ho7 ham-ban7 e5 m7 soah bian2 chiah8-khun3, u7 lang5 chhun tioh8 kui2 ban7 gun5."
        ],
        [
          "汝若將呰个情理共比並，莫非這是命生成。痞命看汝偌躼反，萬代當通超生。",
          "Li2 na7 chiong chit e5 cheng5-li2 ka7 pi2-pheng7, bok8-hui che si7 mia7 sinn-seng5.  Phainn2-mia7 khoann3 li2 joa7 gau5 peng2, ban7-tai7 be7-tang3 thang chhiau-seng."
        ],
        [
          "世情是我看屆現，先勸老輩後少年。看人有錢免歆羨，人講恨命莫怨天。",
          "Se3-cheng5 si7 goa2 khoann3 kai3 hian7, seng khng3 lau7-poe3 au7 siau3-lian5.  Khoann3 lang5 u7 chinn5 bian2 him-sian7, lang5 kong2 hin7-mia7 bok8 oan3-thian."
        ],
        [
          "天下的人遘千萬，領憑出世在世間。有人一款出世就呣免趁，有人一款渡日就為難。",
          "Thinn-e7 e5 lang5 kang2 chheng-ban7, nia2-pin5 chhut-si3 chai7 se3-kan.  U7 lang5 chit8 khoan2 chhut-si3 chiu7 m7 bian2 than3, u7 lang5 chit8 khoan2 tou7 jit8 chiu7 ui7 lan5."
        ],
        [
          "世間的人無當比，自恨出世落塗時。痞命艱苦磨到死，富貴差坮佮用兒。",
          "Se3-kan e5 lang5 bo5 tang3 pi2, chu7-hin7 chhut-si3 loh8 thou5 si5.  Phainn2-mia7 kan-khou2 boa5 kau3 si2, hu3-kui3 chhe tai5 kah eng7 ji5."
        ],
        [
          "當今世界講未盡，富貴由命不由人。有人勸我我勸恁，咱卜來出世有領憑。",
          "Tong-kim se3-kai3 kong2 boe7 chin7, hu3-kui3 iu5 mia7 put iu5 lang5.  U7 lang5 khng3 goa2 goa2 khng3 lin2, lan2 beh lai5 chhut-si3 u7 nia2-pin5."
        ],
        [
          "命中八字有輕重，飛天割角無彩工。有的憨慢無半項，員外平平是咱人。",
          "Mia7-tiong peh-ji7 u7 khin-tang7, poe-thinn koah-kak bo5-chhai2 kang.  U7-e5 ham-ban7 bo5 poann3 hang7, goan5-goe7 pinn5-pinn5 si7 lan2 lang5."
        ],
        [
          "嘿呣是才情伊有奅。命中八字有增差。人若開化免人教，平平雙手一雙骹。",
          "He m7 si7 chai5-cheng5 i u7-pha.  Mia7-tiong peh-ji7 u7 cheng-chha.  Lang5 na7 khai-hoa3 bian2 lang5 ka3, pinn5-pinn5 siang-chhiu2 chit8 siang kha."
        ],
        [
          "平平雙骹一雙手，富貴兩字難得求。痞命人仔較長壽，前世做來今世修。",
          "Pinn5-pinn5 siang kha chit8 siang-chhiu2, hu3-kui3 nng7 ji7 lan5-tit kiu5.  Phainn2-mia7 lang5-a2 khah tng5-siu7, cheng5-se3 choe3 lai5 kim-se3 siu."
        ],
        [
          "命中好痞免相諍，咱即艱苦人有錢。若求保平安無發病，食好食痞由在天。",
          "Mia7-tiong ho2-phainn2 bian2 sio-chinn3, lan2 chiah kan-khou2 lang5 u7 chinn5.  Na7 kiu5 po2 peng5-an bo5 hoat-pinn7, chiah8 ho2 chiah8 phainn2 iu5-chai7 thinn."
        ],
        [
          "好痞無地通比並，自恨閻君無公平。艱苦富貴三不等，有人睏媽祖宮。",
          "Ho2-phainn2 bo5 te3 thang pi2-pheng7, chu7-hin7 giam5-kun bo5 kong-pinn5.  Kan-khou2 hu3-kui3 sam-put-teng2, u7 lang5 teh khun3 Ma2-chou2-keng."
        ],
        [
          "註生娘娘註好好，揭刀仙削就無。未曾註食先註餓，由在天地去發落。",
          "Chu3-sinn niu5-niu5 chu3 ho2-ho2, giah8 to sian siah chiu7 be7 bo5.  Boe7-cheng5 chu3 chiah8 seng chu3 go7, iu5-chai7 thinn-te7 khi3 hoat8-loh8."
        ],
        [
          "莫非是人八字命，我勸朋友佮弟兄。有人出世富戶囝，食老則落乞食營。",
          "Bok8-hui si7 lang5 peh-ji7 mia7, goa2 khng3 peng5-iu2 kah ti7-hiann.  U7 lang5 chhut-si3 hu3-hou7 kiann2, chiah8-lau7 chiah loh8 khit-chiah8-iann5."
        ],
        [
          "會做乞食命登戴，榮華富貴天推排。倒睏則共斟酌想看覛，就食到老來則會知。",
          "E7 choe3 khit-chiah8 mia7 teng-tai3, eng5-hoa5 hu3-kui3 thinn chhui-pai5.  To3 teh khun3 chiah ka7 chim-chiok siunn7 khoann3 mai7, chiu7 chiah8 kau3 lau7--lai5 chiah e7 chai."
        ],
        [
          "有人少年食老，匪類作歹做過頭。敢無家賄若重斗，啊若喝一聲卜了親像放水流。",
          "U7 lang5 siau3-lian5 chiah8 be7 lau7, hui2-lui7 cho3-tai2 choe3 koe3-thau5.  Kam2 bo5 ke-he2 na7 tang7-tau2, ah na7 hoah chit8 siann beh liau2 chhin-chhiunn7 pang3 chui2 lau5."
        ],
        [
          "咱就食到老來則會知影，我勸善理予恁聽。富貴艱苦自恨命，虎死留皮人留名。",
          "Lan2 chiu7 chiah8 kau3 lau7--lai5 chiah e7 chai-iann2, goa2 khng3 sian7-li2 hou7 lin2 thiann.  Hu3-kui3 kan-khou2 chu7 hin7 mia7, hou2 si2 lau5 phe5 lang5 lau5 mia5."
        ],
        [
          "註生婆姐無公平，第先註死則註生。咱人尾溜看呣見，圓人會扁扁會圓。",
          "Chu3-sinn po5-chia2 bo5 kong-pinn5, tai7-seng chu3-si2 chiah chu3-sinn.  Lan2 lang5 be2-liu khoann3 m7 kinn3, inn5--lang5 e7 pinn2 pinn2 e7 inn5."
        ],
        [
          "牛哩卜快牽人料，汝若無福氣趁錢居椆。有通食用好了了，百般為著腹肚枵。",
          "Gu5 lih beh khoai3 khan lang5 oh liau7, li2 na7 bo5 hok-khi3 than3-chinn5 ki be7 tiau5.  U7 thang chiah8-eng7 ho2 liau2-liau2, pah-poann ui7 tioh8 pak-tou2 iau."
        ],
        [
          "有的一款卜食呣振動，予伊終身一世人。無大無細通向望，身苦病疼就耬無空。",
          "U7-e5 chit8 khoan2 beh chiah8 m7 tin2-tang7, hou7 i chiong-sin chit8-si3-lang5.  Bo5-toa7-bo5-se3 thang ng3-bang7, sin-khou2 pinn7-thiann3 chiu7 chong5 bo5 khang."
        ],
        [
          "人無千日的勇壯，人講花無百日紅。咱敢會佇予人笑戇，卜食呣趁真不通。",
          "Lang5 bo5 chheng-jit8 e5 iong2-chong7, lang5 kong2 hoe bo5 pah-jit8-hong5.  Lan2 kam2 e7 ti7 tehhou7lang5chhio3 gong7, beh chiah8 m7 than3 chin put-thong."
        ],
        [
          "勸恁逐家就反變，勤趁無論小可錢。當拄好若發病，則免去趶人骹腿邊。",
          "Khng3 lin2 tak8-ke chiu7 peng2-pinn3, khun5 than3 bo5-lun7 sio2-khoa2 chinn5.  Be7-tang3 tu2-ho2 na7 hoat-pinn7, chiah bian2 khi3 ku lang5 kha-thui2 pinn."
        ],
        [
          "勸恁逐家就徹套，世間暫時來逸陶。日子若到連鞭倒，江山某囝半項無。",
          "Khng3 lin2 tak8-ke chiu7 thiat-tho3, se3-kan chiam7-si5 lai5 thit-tho5.  Jit8-chi2 na7 kau3 lian5-pinn to3, kang-san bou2-kiann2 poann3 hang7 bo5."
        ],
        [
          "世情是我上看破，有通食用免傷磨。富貴艱苦放死煞，平平也過日敢有縒。",
          "Se3-cheng5 si7 goa2 siong7 khoann3-phoa3, u7 thang chiah8-eng7 bian2 siunn boa5.  Hu3-kui3 kan-khou2 pang3 si2-soah, pinn5-pinn5 ia7 koe3-jit8 kam2 u7-choat8."
        ],
        [
          "有的一款有錢不甘用，有的一款猶未趁伊就卜用第先。有的佇卜儉也儉，儉共別人幹光景，迄號予伊有錢誠不明。",
          "U7-e5 chit8 khoan2 u7 chinn5 m7 kam eng7, u7-e5 chit8 khoan2 iau2-boe7 than3 i chiu7 beh eng7 tai7-seng.  U7-e5 ti7 beh khiam7 ia7 khiam7, khiam7 ka7 pat8-lang5 kan3 kong-keng2, hit ho7 hou7 i u7 chinn5 chiann5 put-beng5."
        ],
        [
          "有錢呣用屆無彩，無想卜用上大獃。有的儉食忍寒可憐代，儉予的囝孫快活開。",
          "U7 chinn5 m7 eng7 kai3 bo5-chhai2, bo5 siunn7 beh eng7 siong7 toa7-tai.  U7-e5 khiam7-chiah8 lun2-koann5 kho2-lian5 tai7, khiam7 hou7 in e5 kiann2-sun khuinn3-oah8 khai."
        ],
        [
          "汝共伊看世間一款大富戶，敢無好額加咧規千租。出門衫褲密密補，予伊出世世間做錢奴。",
          "Li2 ka7 i khoann3 se3-kan chit8 khoan2 toa7 hu3-hou7, kam2 bo5 ho2-giah8 ke leh kui chheng chou.  Chhut-mng5 sann-khou3 bat8-bat8 pou2, hou7 i chhut-si3 se3-kan choe3 chinn5-lou5."
        ],
        [
          "親像呰款真可惜，食哩咧無飽穿無燒。有錢顛倒予人抾笑，儉食忍寒大呣著。",
          "Chhin-chhiunn7 chit khoan2 chin kho2-sioh, chiah8 lih leh bo5 pa2 chheng7 bo5 sio.  U7 chinn5 tian-to3hou7lang5khioh-chhio3, khiam7-chiah8 lun2-koann5 toa7 m7-tioh8."
        ],
        [
          "當今錢銀是好寶，錢若有目地啥人敢看無。有錢使鬼會挨磨，聽好買人扑逸陶。",
          "Tong-kim chinn5-gun5 si7 ho2-po2, chinn5 na7 u7 bak8-te7 siann2-lang5 kann2 khoann3 bo5.  U7 chinn5 sai2 kui2 e7 e boa5, theng3-ho2 boe2 lang5 phah thit-tho5."
        ],
        [
          "在人心肝會計算，呰款有錢較寒酸。欺貧重富百百款，佇卜留一个名聲予人留傳。",
          "Chai7-lang5 sim-koann e7 ke3-soan3, chit khoan2 u7 chinn5 khah han5-soan.  Khi-pin5 tiong7 hu3 pah-pah khoan2, ti7 beh lau5 chit8 e5 mia5-siannhou7lang5liu5-thoan5."
        ],
        [
          "世間人有的欺貧佮重富，無錢一味人上輸。錦上添花人人有，雪中送炭世間無。",
          "Se3-kan lang5 u7-e5 khi-pin5 kah tiong7-hu3, bo5 chinn5 it-bi7 lang5 siong7 su.  Gim2-siong7 thiam-hoa lang5-lang5 u7, soat-tiong song3-than3 se3-kan bu5."
        ],
        [
          "貧在路邊無人認，富在深山有遠親。翁仔某爸仔囝呰个錢要緊，若假無錢目地人看輕。",
          "Pin5 chai7 lou7-pinn bo5 lang5 jin7, hu3 chai7 chhim-san u7 oan2-chhin.  Ang-a2 bou2 pe7-a2-kiann2 chit e5 chinn5 iau3-kin2, na7 kah bo5 chinn5 bak8-te7 lang5 khoann3-khin."
        ],
        [
          "淺淺理由來共伊論，爸囝有錢就會窮分。卜死就有一寡發病本，免放傷濟予囝孫。",
          "Chhian2-chhian2-li2 iu5 lai5 ka7 i lun7, pe7-kiann2 u7 chinn5 chiu7 e7 kheng5 pun.  Beh si2 chiu7 u7 chit8-koa2 hoat-pinn7 pun2, bian2 pang3 siunn che7 hou7 kiann2-sun."
        ],
        [
          "逐家若有閒聽我講，較好勸善聽三冬。爸母恩情是真重，伊來生咱咱生人。",
          "Tak8-ke na7 u7-eng5 thiann goa2 kang2, khah ho2 khng3 sian7 thiann sann tang.  Pe7-bo2 un-cheng5 si7 chin tang7, i lai5 sinn lan2 lan2 sinn lang5."
        ],
        [
          "爸母生囝世傳世，看破世情無幾个。有囝人講有後裔，則免落人喙唇皮。",
          "Pe7-bo2 sinn kiann2 se3-thoan5 se3, khoann3-phoa3 se3-cheng5 bo5 kui2 e5.  U7 kiann2 lang5 kong2 u7 au7-e7, chiah bian2 loh8 lang5 chhui3-tun5 phe5."
        ],
        [
          "無囝的人免苦痛，目睭恁看真濟人。好囝孤个就有望，啊若痞囝濟个無彩工。",
          "Bo5 kiann2 e5 lang5 bian2 khou2-thang3, bak8-chiu lin2 khoann3 chin che7 lang5.  Ho2-kiann2 kou e5 chiu7 u7 bang7, ah na7 phainn2-kiann2 che7 e5 bo5-chhai2 kang."
        ],
        [
          "人講好囝免用濟，痞囝濟个討連回。干紀頭路無愛做，枵來飽去遊街。",
          "Lang5 kong2 ho2-kiann2 bian2 eng7 che7, phainn2-kiann2 che7 e5 tho2 lian5-hoe5.  Kan-ki2 thau5-lou7 bo5 ai3 choe3, iau lai5 pa2 khi3 teh iu5-koe."
        ],
        [
          "好囝確實免濟个，濟囝慢牛相挨推。會做爸仔囝相欠債，予汝爸母磨老皮。",
          "Ho2-kiann2 khak-sit8 bian2 che7 e5, che7 kiann2 ban7 gu5 sio e-the.  E7 choe3 pe7-a2-kiann2 sio khiam3-che3, be7 hou7 li2 pe7-bo2 boa5 lau7-phe5."
        ],
        [
          "爸母飼囝無論飯，望佇卜清醒頭毛長。啊若生著痞囝若[手+則]卵，祖家設佇咧大南門。",
          "Pe7-bo2 chhi7 kiann2 bo5 lun7 png7, bang7 ti7 beh chheng-chhinn2 thau5-mng5 tng5.  Ah na7 sinn tioh8 phainn2-kiann2 na2 pu7-nng7, chou2-ke siat ti7 leh Toa7-lam5-mng5."
        ],
        [
          "勸恁逐家就明朗，貪心兩字仙呣通。政府掠著罪真重，就佫掠去監獄做犯人。",
          "Khng3 lin2 tak8-ke chiu7 beng5-lang2, tham-sim nng7 ji7 sian m7 thang.  Cheng3-hu2 liah8 tioh8 choe7 chin tang7, chiu7 koh liah8 khi3 kann-gak8 choe3 hoan7-lang5."
        ],
        [
          "聽歌的朋友就正道，奸雄兩字呣通學。少年若是有做錯，改惡從善事就無。",
          "Thiann koa e5 peng5-iu2 chiu7 cheng3-to7, kan-hiong5 nng7 ji7 m7 thang oh8.  Siau3-lian5 na7 si7 u7 choe3 chho3, kai2-ok chiong5-sian7 su7 chiu7 bo5."
        ],
        [
          "在人心肝的志氣，山哩可改性難移。有的家裡赤徦死，不義錢財無愛挃。",
          "Chai7 lang5 sim-koann e5 chi3-khi3, san ji5 kho2 kai2 seng3 lan5 i5.  U7-e5 ka-lai7 chhiah kah si2, put-gi7 chinn5-chai5 bo5 ai3 tih8."
        ],
        [
          "一人一款的形像，天下的人有奸忠。有的爸母就無量，迄號予伊會好天不從。",
          "Chit8 lang5 chit8 khoan2 e5 heng5-siong7, thinn-e7 e5 lang5 u7 kan-tiong.  U7-e5 pe7-bo2 chiu7 bo5 liong7, hit ho7 hou7 i e7 ho2 thian put-chiong5."
        ],
        [
          "有人一心盡忠義，富哩無怨貧無欺。甘願渡苦過日子，迄號艱苦往有出頭時。",
          "U7 lang5 it-sim chin7 tiong-gi7, hu3 ji5 bo5 oan3 pin5 bo5 khi.  Kam-goan7 tou7-khou2 koe3 jit8-chi2, hit ho7 kan-khou2 eng2 u7 chhut-thau5 si5."
        ],
        [
          "作人奸詐無路用，呰世搶人後世還。善惡若到頭就報應，遠佇千里近目前。",
          "Cho3-lang5 kan-cha3 bo5 lou7-eng7, chit-se3 chhiunn2--lang5 au7-se3 heng5.  Sian7-ok na7 kau3-thau5 chiu7 po3-eng3, hng7 ti7 chheng-li2 kin7 bak8-cheng5."
        ],
        [
          "道德兩字為根本，爸仔囝無情絕五倫。後每老來若失運，快活食飯艱苦吞。",
          "To7-tek nng7 ji7 ui7 kin-pun2, pe7-a2-kiann2 bo5 cheng5 choat8 ngou2-lun5.  Au7-pai2 lau7--lai5 na7 sit-un7, khuinn3-oah8 chiah8-png7 kan-khou2 thun."
        ],
        [
          "會做兄弟如手足，爸母親情是骨肉。咱人就照視大約，日後則有好結局。",
          "E7 choe3 hiann-ti7 ju5 chhiu2-chiok, pe7-bo2 chhin-chiann5 si7 kut-jiok8.  Lan2 lang5 chiu7 chio3 si7-toa7 iok, jit8-au7 chiah u7 ho2 kiat-kiok8."
        ],
        [
          "勸恁逐家就做好，世間暫時來逸陶。人講作惡有惡報，天理昭昭呣是無。",
          "Khng3 lin2 tak8-ke chiu7 choe3 ho2, se3-kan chiam7-si5 lai5 thit-tho5.  Lang5 kong2 cho3-ok u7 ok-po3, thinn-li2 chiau-chiau m7 si7 bo5."
        ],
        [
          "另外勸茲个老兄弟，若有三囝共五兒。細漢應當就教示，長大成人由在伊。",
          "Leng7-goa7 khng3 chit e5 lau7 hiann-ti7, na7 u7 sann kiann2 kiong7 ngou2-ji5.  Se3-han3 eng-tong chiu7 ka3-si7, tiong2-tai7 seng5-jin5 iu5-chai7 i."
        ],
        [
          "有的一款視大人想無到，囝兒亂來講伊躼。視大則予囝不孝，養育功勞放水流。",
          "U7-e5 chit8 khoan2 si7-toa7 lang5 siunn7 bo5 kau3, kiann2-ji5 loan7-lai5 kong2 i gau5.  Si7-toa7 chiah hou7 kiann2 put-hau3, iong2-iok8 kong-lo5 pang3 chui2 lau5."
        ],
        [
          "囝兒呣通傷溺愛，細漢予伊亂亂來。後每長成就知害，予囝不孝合應該。",
          "Kiann2-ji5 m7 thang siunn lek8-ai3, se3-han3 hou7 i loan7-loan7-lai5.  Au7-pai2 tiong2-seng5 chiu7 chai hai7, hou7 kiann2 put-hau3 hap8 eng-kai."
        ],
        [
          "會居好囝好德行，捌爸捌母自然生。傷過束縛無路用，嘿是前世冤孽明明明。",
          "E7 ki ho2-kiann2 ho2 tek-heng7, bat pe7 bat bu2 chu7-jian5 sinn.  Siunn-koe3 sok-pak8 bo5 lou7-eng7, he si7 cheng5-se3 oan-gek8 beng5 beng5 beng5."
        ],
        [
          "做人爸母就扑達，囝若無教上食力。有人心神用一節，飼大漢予伊不孝屆呣值。",
          "Choe3 lang5 pe7-bo2 chiu7 phah-tat8, kiann2 na7 bo5 ka3 siong7 chiah8 lat8.  U7 lang5 sim sin5 eng7 chit8 chat, chhi7 toa7-han3 hou7 i put-hau3 kai3 m7 tat8."
        ],
        [
          "唸呰號歌勸恁好朋友，會做爸囝是冤仇。好痞逐家免窮究，一旦無常萬事休。",
          "Liam7 chit ho7 koa khng3 lin2 ho2 peng5-iu2, e7 choe3 pe7-kiann2 si7 oan-siu5.  Ho2-phainn2 tak8-ke bian2 kheng5-kiu3, it-tan3 bu5-siong5 ban7-su7 hiu."
        ],
        [
          "有爸有母就有孝，淫朋賭友呣通交。有趁錢銀娶家後，通送爸母上山頭。",
          "U7 pe7 u7 bu2 chiu7 iu2-hau3, im5 peng5 tou2 iu2 m7 thang kau.  U7 than3-chinn5-gun5 chhoa7 ke-au7, thang sang3 pe7-bo2 chiunn7 soann-thau5."
        ],
        [
          "人生勸化",
          "Jin5-seng khoan3-hoa3"
        ],
        [
          "勸恁列位朋友道，呣通全身想逸陶。酒就小飲則有好，色是削骨的利刀。",
          "Khng3 lin2 liat8-ui7 peng5-iu2 to7, m7 thang choan5-sin siunn7 thit-tho5.  Chiu2 chiu7 siau2-im2 chiah u7 ho2, sek si7 siah-kut e5 lai7-to."
        ],
        [
          "有的一款全想逸，逸徦有暝共無日。萬貫江山若開失，迄號家事沉重扞直。",
          "U7-e5 chit8 khoan2 choan5 siunn7 thit, thit kah u7 mi5 kiong7 bo5-jit8.  Ban7-koan3 kang-san na7 khai-sit, hit ho7 ke-su7 tim5-tang7 hoann7 be7 tit8."
        ],
        [
          "愛開愛逸人會散，興的講按爾無相干。開博食逸無制限，生涯生活就困難。",
          "Ai3 khai ai3 thit lang5 e7 san3, heng3 e5 kong2 an2-ni bo5 siong-kan.  Khai poah8 chiah8 thit bo5 che3-han7, seng-gai5 seng-oah8 chiu7 khun3-lan5."
        ],
        [
          "曉理的聽著誠謳咾，莽夫的聽著火誠著。掩擛煞諫佮譟，無彩我唸的功勞。",
          "Hiau2-li2 e5 thiann tioh8 chiann5 o-lo2, bong2-hu e5 thiann tioh8 he2 chiann5 toh8.  Ng-iap be7 soah kan3 kah chho3, bo5-chhai2 goa2 liam7 e5 kong-lo5."
        ],
        [
          "勸恁列位眾兄弟，見著查某就卜纏。唉喔！有錢通開咱夥計，來喔！來喔！無錢斬頭路旁屍。",
          "Khng3 lin2 liat8-ui7 cheng3 hiann-ti7, kinn3 tioh8 cha-bou2 chiu7 beh tinn5.  Aih-ouh！U7 chinn5 thang khai lan2 he2-ki3, lai5 ouh！Lai5 ouh！Bo5 chinn5 cham7-thau5 lou7-pong5-si."
        ],
        [
          "有的得卜逮人開查某，一暗開著規百箍。厝兮有某就罔度，無牛駛馬咱罔餬。",
          "U7-e5 tit beh te3 lang5 khai cha-bou2, chit8 am3 khai tioh8 kui pah khou. Chhu3 e5 u7 bou2 chiu7 bong2 tou7, bo5 gu5 sai2 be2 lan2 bong2 hou5."
        ],
        [
          "勸恁顧某是實事，痞囝損壞著身軀。有的賣某開足，迄號愛愛寮咧分股株。",
          "Khng3 lin2 kou3 bou2 si7 sit8-su7, phainn2-kiann2 sun2-hai7 tioh8 seng-khu.  U7-e5 teh boe7 bou2 khai-chiok , hit ho7 ai3-ai3-liau5 teh-leh hun7 kou2-tu."
        ],
        [
          "會出來逸陶免人教，有翁查某呣通媌。若卜便宜呣捌飽，惡猴會去予人剁後骹。",
          "E7 chhut lai5 thit-tho5 bian2 lang5 ka3, u7 ang cha-bou2 m7 thang ba5.  Na7 beh pan5-gi5 m7 bat pa2, ok kau5 e7 khi3hou7lang5tok au7-kha."
        ],
        [
          "查某若是有翁婿，有翁查某呣通開。有翁的查某若卜愛，後骹筋會去予人刣。",
          "Cha-bou2 na7 si7 u7 ang-sai3 , u7 ang cha-bou2 m7 thang khai.  U7 ang e5 cha-bou2 na7 beh ai3, au7-kha-kin e7 khi3hou7lang5thai5."
        ],
        [
          "啊若無翁的查某要緊，無某則通佮伊親。看戲招佮咱搭陣，兩个出門誠封神。",
          "Ah na7 bo5 ang e5 cha-bou2 be7 iau3-kin2, bo5 bou2 chiah thang kah i chhin.  Khoann3 hi3 chio kah lan2 tau3-tin7, nng7 e5 chhut-mng5 chiann5 hong-sin5."
        ],
        [
          "有的被著花粉邪，唉喲！無錢酒菜來共人賒。卜行花間呣知影，虎是不比馬通騎。",
          "U7-e5 pi7 tioh8 hoe-hun2 siann5, aih-ioh!  Bo5 chinn5 chiu2-chhai3 lai5ka7lang5sia.  Beh kiann5 hoe-keng m7 chai-iann2, hou2 si7 put-pi2 be2 thang khia5."
        ],
        [
          "騎虎不比騎馬，有的為著起色迷。受重輕傷是犯勢，有時性命別人的。",
          "Khia5 hou2 put-pi2 teh khia5 be2, u7-e5 ui7 tioh8 khi2 sek-be5.  Siu7 tang7-khin-siunn si7 hoan7-se3, u7-si5 sinn3-mia7 pat8-lang5 e5."
        ],
        [
          "有的一款真手銃，有錢刁持卜行花間。啊若染著就梟行，定著狀元中第先。",
          "U7-e5 chit8 khoan2 chin chhiu2-chheng3, u7 chinn5 tiau-ti5 beh kiann5 hoe-keng.  Ah na7 jiam2 tioh8 chiu7 hiau-heng7, tiann7-tioh8 chong7-goan5 tiong3 tai7-seng."
        ],
        [
          "頭也疳瘡則知苦，兩爿骱邊偌大箍。激徦兩粒行路，梟行問無藥通糊。",
          "Thau5 ia7 kam-chhng chiah chai-khou2, nng7 peng5 kai-pinn joa7 toa7-khou.  Kek kah nng7 liap8 be7 kiann5-lou7, hiau-heng7 mng7 bo5 ioh8 thang kou5."
        ],
        [
          "若卜問人真見笑，若呣問人擋椆。唉吆！疼落去到地起來跳，骱邊兩粒煞消。",
          "Na7 beh mng7 lang5 chin kian3-siau3, na7 m7 mng7 lang5 tong3 be7 tiau5.  Aih-ioh!  Thiann3 loh8 khi3 kau3-te3 pehkhi2lai5thiau3, kai-pinn nng7 liap8 soah be7 siau."
        ],
        [
          "起勢射呣知通注，家己有毒佇身軀。今也大粒擋即久，汝暝來骱邊直直敷。",
          "Khi2-se3 sia7 m7 chai thang chu3, ka-ki7 u7 tok8 ti7 seng-khu.  Tann ia7 toa7 liap8 tong3 chiah ku2, li2 mi5 lai5 kai-pinn tit8-tit8 hu."
        ],
        [
          "生著檨仔真苦痛，有的匟徦漉膿。楦膿一下疼振動，楦膿若出來就大空囉。",
          "Sinn tioh8 soainn7-a2 chin khou2-thang3, u7-e5 khng3 kah teh lok-lang5.  Hun3-lang5 chit8-e7 thiann3 be7 tin2-tang7, hun3-lang5 na7 chhut--lai5 chiu7 toa7-khang louh."
        ],
        [
          "大空那深則那爛，倒佇眠床舂心肝。無錢通醫卜按怎？佫會畏熱佮畏寒。",
          "Toa7 khang na2 chhim chiah na2 noa7, to3 ti7 bin5-chhng5 cheng sim-koann.  Bo5 chinn5 thang i beh an3-choann2?  Koh e7 ui3-joah8 kah ui3-koann5."
        ],
        [
          "無疑染著呰款症，無錢通去問醫生。骹骨疼著誠梟行，出門柺仔舁雙爿。",
          "Bo5-gi5 jiam2 tioh8 chit khoan2 cheng3, bo5 chinn5 thang khi3 mng7 i-seng.  Kha-kut thiann3 tioh8 chiann5 hiau-heng7, chhut-mng5 koai2-a2 gia5 siang peng5."
        ],
        [
          "因由頭也起勢，卜醫無錢通去醫。則著匟徦即久則該死，無疑爛徦即大裂。爛徦即大裂。",
          "In-iu5 thau5 ia7 teh khi2-se3, beh i bo5 chinn5 thang khi3 i.  Chiah tioh8 khng3 kah chiah ku2 chiah kai-si2, bo5-gi5 noa7 kah chiah toa7-lih8.  Noa7 kah chiah toa7-lih8."
        ],
        [
          "連鞭梅毒隨時到，那開那有大症頭。致徦楊梅佮天炮，有的起徦湯那流。",
          "Lian5-pinn mui5-tok8 sui5-si5 kau3, nah khai nah u7 toa7 cheng3-thau5.  Ti3 kah iunn5-mui5 kah thian-phau3, u7-e5 khi2 kah thng nah lau5."
        ],
        [
          "楊梅天炮四五項，五毒若成無綵工。厝也父母詈佮控，致徦身軀煞生蟲。",
          "Iunn5-mui5 thian-phau3 si3 gou7 hang7, ngou2-tok8 na7 seng5 bo5-chhai2 kang.  Chhu3 ia7 pe7-bo2 loe2 kah khang3, ti3 kah seng-khu soah sinn thang5."
        ],
        [
          "有的據在父母講，當時花間來去請癀。曉聽人喙真戇，有的開徦轉骹風。",
          "U7-e5 ku3-chai7 pe7-bo2 kong2, tong-si5 hoe-kenglai5-khi3chhiann2 hong5.  Be7-hiau2 thiann lang5 chhui3 chin gong7, u7-e5 khai kah tng2 kha-hong."
        ],
        [
          "骹風就是關節炎，骨裡親像一枝針。寸步難行人誠悿，有的半步就聶。",
          "Kha-hong chiu7 si7 koan-chat-iam7, kut-lai7 chhin-chhiunn7 chit8 ki chiam.  Chhun3-pou7 lan5 heng5 lang5 chiann5 thiam2, u7-e5 poann3 pou7 chiu7 be7 liam."
        ],
        [
          "致徦半身煞不遂，行走就喫虧。當初呣聽爸母喙，不時目屎滿面垂。",
          "Ti3 kah poan3-sin soah put-sui7, be7 kiann5 be7 chau2 chiu7 khek-khui.  Tong-chhou m7 thiann pe7-bo2 chhui3, put-si5 bak8-sai2 moa2-bin7 sui5."
        ],
        [
          "有的少年曉守，盡趁外面開獻丟。發病無錢通解救，是咱當初無目睭。",
          "U7-e5 siau3-lian5 be7-hiau2 siu2, chin7 than3 goa7-bin7 khai kiat-tiu.  Hoat-pinn7 bo5 chinn5 thang kai2-kiu3, si7 lan2 tong-chhou bo5 bak8-chiu."
        ],
        [
          "因為少年無守矩，有趁外面[毛^火]細姨。有趁錢銀開夥計，厝的某囝無愛挃。",
          "In-ui7 siau3-lian5 bo5 siu2-ki2, u7 than3 goa7-bin7 chhoa7 se3-i5.  U7 than3-chinn5-gun5 khai he2-ki3, chhu3 e5 bou2-kiann2 bo5 ai3 tih8."
        ],
        [
          "放某放囝無米菜，是年八節全呣知。今也發病則知害，一先五釐當來。",
          "Pang3-bou2 pang3-kiann2 bo5 bi2-chhai3, si7-ni5 peh-cheh choan5 m7 chai.  Tann ia7 hoat-pinn7 chiah chai hai7, chit8 sian2 gou7 li5 be7-tang3 lai5."
        ],
        [
          "少年夥計佮咱好，無錢看咱目地無。發病共咱趕趕倒，講伊加看咱加糟。",
          "Siau3-lian5 he2-ki3 kah lan2 ho2, bo5 chinn5 khoann3 lan2 bak8-te7 bo5.  Hoat-pinn7 ka7 lan2 koann2-koann2 to3, kong2 i ke khoann3 lan2 ke chho."
        ],
        [
          "咱若食老病深症，伊呣共咱叫醫生。講著無錢通好用，煞呣予咱蹛裡爿。",
          "Lan2 na7 chiah8-lau7 pinn7 chhim cheng3, i m7 ka7 lan2 kio3 i-seng.  Kong2 tioh8 bo5 chinn5 thang ho2 eng7, soah m7 hou7 lan2 chhua7 in lai7 peng5."
        ],
        [
          "咱若艱苦百症到，叫咱就緊轉咱都。夥計就共咱趕走，迄陣目屎知通流。",
          "Lan2 na7 kan-khou2 pah-cheng3 kau3, kio3 lan2 chiu7 kin2 tng2 lan2 tau.  He2-ki3 chiu7 ka7 lan2 koann2 chau2, hit chun7 bak8-sai2 chai thang lau5."
        ],
        [
          "第一要緊就顧某囝，花間千萬呣通行。攑滕摃扑損身命，若假老來帶過著知驚，老來則知驚。",
          "Te7-it iau3-kin2 chiu7 kou3 bou2-kiann2, hoe-keng chheng-ban7 m7 thang kiann5.  Gia5 teng5 kong3-phah sun2 sin-mia7, na7 kah lau7--lai5 tai3-koa3 tioh8 chai kiann, lau7--lai5 chiah chai kiann."
        ],
        [
          "少年夥計當底[毛^火]，有錢一身變快活。放某放囝迄號上罪過，是年八節無奈何。",
          "Siau3-lian5 he2-ki3 tng teh chhoa7, u7 chinn5 chit8-sin pinn3 khuinn3-oah8.  Pang3-bou2 pang3-kiann2 hit ho7 siong7 choe7-koa3, si7-ni5 peh-cheh bo5 ta-oa5."
        ],
        [
          "嘿是少年想無到，有趁夥計佇外頭。某囝行前佮行後，是年八節目屎流。",
          "He si7 siau3-lian5 siunn7 bo5 kau3, u7 than3 he2-ki3 ti7 goa7-thau5.  Bou2-kiann2 kiann5 cheng5 kah kiann5 au7, si7-ni5 peh-cheh bak8-sai2 lau5."
        ],
        [
          "厝無米在米甕，某去共人做女工。某囝無顧哩罪過重，有趁錢銀顧別人。",
          "Chhu3 bo5 bi2 chai7 bi2-ang3, in bou2 khi3ka7lang5choe3 lu2-kang.  Bou2-kiann2 bo5 kou3 ji5 choe7-koa3 tang7, u7 than3-chinn5-gun5 kou3 pat8-lang5."
        ],
        [
          "有的一款無守矩，落難的確有一時。倒咧目澹佮目滴，會曉反悔就較遲！反悔就較遲！",
          "U7-e5 chit8 khoan2 bo5 siu2-ki2, loh8-lan7 tek-khak u7 chit8-si5.  To3 leh bak8-tam5 kah bak8-tih, e7-hiau2 hoan2-he2 chiu7 khah ti5!  Hoan2-he2 chiu7 khah ti5!"
        ],
        [
          "有的一人興一款，厝食食無共人攢。家裡糧草無預算，佮牽手逐日冤。",
          "U7-e5 chit8 lang5 heng3 chit8 khoan2, chhu3 chiah8-sit8 bo5ka7lang5chhoan5.  Ka-lai7 niu5-chhau2 bo5 i7-soan3, kah in khan-chhiu2 tak8-jit8 oan."
        ],
        [
          "放某放囝會狼狽，連遐的親戚都看衰。某行到是罵佮詈，做人呰款屆連回。",
          "Pang3-bou2 pang3-kiann2 e7 long5-poe7, lian5 hiah-e5 chhin-chhek to khoann3-soe.  In bou2 kiann5 kau3 si7 ma7 kah loe2, choe3 lang5 chit khoan2 kai3 lian5-hoe5."
        ],
        [
          "有的一款有爸母，夥計[毛^火][毛^火]去逸陶。輕仔講咧張呣倒，看厝目地無。",
          "U7-e5 chit8 khoan2 u7 pe7-bo2, he2-ki3 chhoa7-chhoa7 khi3 thit-tho5.  Khin-a2 kong2 leh tiunn m7 to3, khoann3 in chhu3 bak8-te7 bo5."
        ],
        [
          "爸母死了人會老，迄陣有病致症頭。到迄个時則知哭，卜知夥計我呣包！夥計我呣包！",
          "Pe7-bo2 si2 liau2 lang5 e7 lau7, hit chun7 u7 pinn7 ti3 cheng3-thau5.  Kau3 hit e5 si5 chiah chai khau3, beh chai he2-ki3 goa2 m7 pau!  He2-ki3 goa2 m7 pau!"
        ],
        [
          "當時無聽人共咱勸，則著呰款臭青荒。到老則知大隔斷，則會曉講錢好物。",
          "Tong-si5 bo5 thiann lang5 ka7 lan2 khng3, chiah tioh8 chit khoan2 chhau3-chhinn-hng.kau3 lau7 chiah chai toa7 keh-tng7, chiah e7-hiau2 kong2 chinn5 ho2-mngh8."
        ],
        [
          "夥計對咱唉啊咱守，盡趁我盡挈獻丟。食老則知我傷夭壽，老來抱病則來大聲咻。",
          "He2-ki3 tui3 lan2 aih ah lan2 be7 siu2, chin7 than3 goa2 chin7 theh8 kiat-tiu.  Chiah8-lau7 chiah chai goa2 siunn iau2-siu7, lau7--lai5 pho7-pinn7 chiah lai5 toa7-siann hiu."
        ],
        [
          "因為少年太匪類，呰久則就誠喫虧。當時若聽爸母喙，呣免將來無所歸。",
          "In-ui7 siau3-lian5 thai3 hui2-lui7, chit-ku2 chiah chiu7 chiann5 khek-khui.  Tong-si5 na7 thiann pe7-bo2 chhui3, m7 bian2 chiong-lai5 bu5 sou2-kui."
        ],
        [
          "勸恁列位眾兄弟，少年虛華是一時。冗早會曉通守矩，會曉捌想猶未遲。",
          "Khng3 lin2 liat8-ui7 cheng3 hiann-ti7, siau3-lian5 hi-hoa si7 chit8-si5.  Liong7-cha2 e7-hiau2 thang siu2-ki2, e7-hiau2 bat siunn7 iau2 bi7-ti5."
        ],
        [
          "有的一款想無到，來行花間講伊躼。厝裡爸母來不孝，有趁外面朋友交。",
          "U7-e5 chit8 khoan2 siunn7 bo5 kau3, lai5 kiann5 hoe-keng kong2 i gau5. chhu3-lai7 pe7-bo2 lai5 put-hau3, u7 than3 goa7-bin7 peng5-iu2 kau."
        ],
        [
          "有趁朋友佮咱坐，看卜食酒抑食茶。有財有酒多兄弟，難急禍前無半个。",
          "U7 than3 peng5-iu2 kah lan2 che7, khoann3 beh chiah8-chiu2 iah chiah8-te5.  U7 chai5 u7 chiu2 to hiann-ti7, lan7-kip ho7-cheng5 bo5 poann3 e5."
        ],
        [
          "大大勸恁眾朋友，痞囝緊做就緊收。命中八字免窮究，一旦無常萬事休。",
          "Toa7-toa7 khng3 lin2 cheng3 peng5-iu2, phainn2-kiann2 kin2 choe3 chiu7 kin2 siu.  Mia7-tiong peh-ji7 bian2 kheng5-kiu3, it-tan3 bu5-siong5 ban7-su7 hiu."
        ],
        [
          "第一要緊顧身體，夥計較媠別人的。滅了牽手絕後代，削著家己面底皮，削著面底皮。",
          "Te7-it iau3-kin2 kou3 sin-the2, he2-ki3 khah sui2 pat8-lang5 e5.  Biat8 liau2 khan-chhiu2 choat8 au7-te7, siah tioh8 ka-ki7 bin7-toe2-phe5, siah tioh8 bin7-toe2-phe5."
        ],
        [
          "歌仔簡單唸呰本，我是號做勸世文。逐家汝則共議論，人講一生之計在於勤。",
          "Koa-a2 kan2-tan liam7 chit pun2, goa2 si7 ho7 choe3 khoan3-se3-bun5.  Tak8-ke li2 chiah ka7 gi7-lun7, lang5 kong2 it-seng chi koe3 chai7-i5 khun5."
        ],
        [
          "人生勸化",
          "Jin5-seng khoan3-hoa3"
        ],
        [
          "有的少年有家賄，查某一个過一个。所致呣免做工課，日暗花間來去踅。",
          "U7-e5 siau3-lian5 u7 ke-he2, cha-bou2 chit8 e5 koe3 chit8 e5.  Sou2-ti3 m7 bian2 choe3 khang-khe3, jit8-am3 hoe-keng lai5-khi3 seh8."
        ],
        [
          "本誠有錢全朋友，花間來行穿徦媠溜溜。來去叫菜通食酒，食酒喝拳解憂愁。",
          "Pun2-chiann5 u7 chinn5 choan5 peng5-iu2, hoe-keng lai5 kiann5 chheng7 kah sui2 liu-liu.  Lai5-khi3 kio3 chhai3 thang chiah8-chiu2, chiah8-chiu2 hoah-kun5 kai2 iu-chhiu5."
        ],
        [
          "迄款的人想無到，查某一个一个包。看汝家賄若重斗，啊若化了親像放水流。",
          "Hit khoan2 e5 lang5 siunn7 bo5 kau3, cha-bou2 chit8 e5 chit8 e5 pau.  Khoann3 li2 ke-he2 na7 tang7-tau2, ah na7 hoa3 liau2 chhin-chhiunn7 pang3 chui2 lau5."
        ],
        [
          "有錢開了呣知疼，爸公祖廕好名聲。若錢開了就知影，卜知花間我呣行。",
          "U7 chinn5 khai liau2 m7 chai thiann3, pe7-kong chou2-im3 ho2 mia5-siann.  Na7 chinn5 khai liau2 chiu7 chai-iann2, beh chai hoe-keng goa2 m7 kiann5."
        ],
        [
          "有的一款不受制，牽手一个過一个。當時有錢會天體，阿若開徦無錢轉落災。",
          "U7-e5 chit8 khoan2 put siu7-che3, khan-chhiu2 chit8 e5 koe3 chit8 e5.  Tong-si5 u7 chinn5 e7 thian-the2, ah na7 khai kah bo5 chinn5 tng2 loh8-che."
        ],
        [
          "迄款本誠無打算，爸公祖廕的田園。放徦伊手一个爽，呣免偌久開光光！",
          "Hit khoan2 pun2-chiann5 bo5 phah-sng3, pe7-kong chou2-im3 e5 chhan5-hng5.  Pang3 kah i chhiu2 chit8-e7 sng2, m7 bian2 joa7 ku2 khai kng-kng!"
        ],
        [
          "本誠家己無覺醒，有錢開徦無半圓。中途改名佮換姓，瞞騙朋友仝厝邊。",
          "Pun2-chiann5 ka-ki7 bo5 kak-chhinn2, u7 chinn5 khai kah bo5 poann3 inn5.  Tiong-tou5 kai2-mia5 kah oann7-sinn3, moa5-phian3 peng5-iu2 kang7 chhu3-pinn."
        ],
        [
          "厝邊頭尾知輕重，逐家知影伊的人。今也無錢變無蠓，逐家知影伊無康，眾人共伊[手+突]骨縫。",
          "Chhu3-pinn thau5-be2 chai khin-tang7, tak8-ke chai-iann2 i e5 lang5.  Tann ia7 bo5 chinn5 pinn3 bo5 bang2, tak8-ke chai-iann2 i bo5 khang, cheng3-lang5 ka7 i tuh8 kut-phang7."
        ],
        [
          "在地捸了佫咧行無拵，身軀無錢無奈何。無當通挈來出外，呣改變卜佫愛風華。",
          "Chai7-te7 lut8 liau2 koh leh kiann5 bo5 choa7, seng-khu bo5 chinn5 bo5 ta-oa5.  Bo5 tang3 thang theh8 lai5 chhut-goa7, m7 kai2-pian3 beh koh ai3 hong-hoa."
        ],
        [
          "來去較遠無人捌，身軀無錢真食力。共人借恐驚予人糟蹋，又佫想卜去做賊。",
          "Lai5-khi3 khah hng7 bo5 lang5 bat, seng-khu bo5 chinn5 chin chiah8 lat8.  Ka7lang5chioh kiong2-kiannhou7lang5chau-that, iu7 koh siunn7 beh khi3 choe3 chhat8."
        ],
        [
          "賊仔想是卜來做，若予人掠著體面無。迄久掠著汝則知煩惱，一鮮五釐無當叨。",
          "Chhat8-a2 siunn7 si7 beh lai5 choe3, na7hou7lang5liah8 tioh8 the2-bian7 bo5.  Hit-ku2 liah8 tioh8 li2 chiah chai hoan5-lo2, chit8 sian2 gou7 li5 bo5 tang3 lo."
        ],
        [
          "好啊假名衫褲蓄來穿，來去下港來去行查某間。菜店查某屆冗剩，來去佮伊佮伊博感情。",
          "Ho2 ah ke2-mia5 sann-khou3 hiann3 lai5 chheng7, lai5-khi3 e7-kang2lai5-khi3kiann5 cha-bou2-keng.  Chhai3-tiam3 cha-bou2 kai3 liong7-seng7, lai5-khi3 kah i kah i poah8 kam2-cheng5."
        ],
        [
          "因為無錢來吼疼，出外改姓佮換名。刁工假呣予人知影，來去菜店賴賴行。",
          "In-ui7 bo5 chinn5 lai5 hau2-thiann3, chhut-goa7 kai2 sinn3 kah oann7 mia5.  Tiau-kang ke2 m7hou7lang5chai-iann2, lai5-khi3 chhai3-tiam3 loa7-loa7-kiann5."
        ],
        [
          "呰个迄號捸卜來捸查某，捸夥計三千箍。迄个人假做大富戶，佮夥計開大粗。",
          "Chit e5 hit ho7 lut8 beh lai5 lut8 cha-bou2, lut8 in he2-ki3 sann-chheng khou.  Hit e5 lang5 kah choe3 toa7 hu3-hou7, kah in he2-ki3 khai toa7-chhou."
        ],
        [
          "開徦面卜烏，夥計去尋規下晡，尋徦目屎大大箍。",
          "Khai kah bin7 beh ou, in he2-ki3 khi3 chhe7 kui e7-pou, chhe7 kah bak8-sai2 toa7-toa7-khou."
        ],
        [
          "三千箍捸過手，走徦斡頭直尾溜。博輦寶無研究，牸一下發，墨蠈輸獻丟。",
          "Sann-chheng khou lut8 koe3-chhiu2, chau2 kah oat8-thau5 tit8 be2-liu.  Poah8 lian2-po2 bo5 gian2-kiu3, oann2 chit8-e7 hoat, bak8-chat8 su kiat-tiu."
        ],
        [
          "筊輸了，踮筊間譟佮，駛恁母筊倌敢贏查某錢，呣驚食了大人死。囡仔落喙齒，汝也呣驚落喙齒。",
          "Kiau2 su liau2, tiam3 teh kiau2-keng chho3 kah, sai2-lin2-bu2 kiau2-koann kann2 iann5 cha-bou2 chinn5, m7 kiann chiah8 liau2 toa7-lang5 si2.  Gin2-a2 lak chhui3-khi2, li2 ia7 m7 kiann lak chhui3-khi2."
        ],
        [
          "筊官聽著譟佮譥，駛恁婆也無臭滫。汝一寡銀票輸了了，鼻也摸咧呣緊踉蹽，加講汝就食藤條。",
          "Kiau2-koann thiann tioh8 chho3 kah kiau7, sai2-lin2-po5 ia7 bo5 chhau3-siau5.  Li2 chit8-koa2 gun5-phio3 su liau2-liau2, phinn7 ia7 bong leh m7 kin2 liong3-liau5, ke kong2 li2 chiu7 chiah8 tin5-tiau5."
        ],
        [
          "筊輸一時走倒轉，大步行到筊間門。佮嘿夥計行相撞，激徦一个面也慌慌慌。",
          "Kiau2 su chit8-si5 chau2 to3-tng2, toa7-pou7 kiann5 kau3 kiau2-keng mng5.  Kah in he he2-ki3 kiann5 sio-tng7, kek kah chit8 e5 bin7 ia7 hng hng hng."
        ],
        [
          "夥計出來就共伊叫，唉喔！落屎症兮汝行徦雙手搖，迄个查甫行倚來則假笑。嘿嘿！三八兮！汝敢撞我會當著。",
          "In he2-ki3 chhut--lai5 chiu7 ka7 i kio3, aih-ouh！Lau3-sai2-cheng3 e5 li2 kiann5 kah siang-chhiu2 io5, hit e5 cha-pou kiann5 oa2 lai5 chiah kah chhio3.  He he!  Sam-pat e5!  Li2 kam2-tng7 goa2 e7-tang3 tioh8."
        ],
        [
          "啊汝出門無認貨，予我通街四界踅。街頭[手+罪]到街仔尾，問無汝呰个陳水雷。",
          "Ah li2 chhut-mng5 bo5 jin7 he3, hou7 goa2 thong koe si3-ke3 seh8.  Koe thau5 chhe7 kau3 koe-a2-be2, mng7 bo5 li2 chit e5 tan5 Chui2-le5."
        ],
        [
          "汝是去佗位創啥代？呣著先講予我知。予我日暗等待，等汝攏當緊來。",
          "Li2 si7 khi3 toh-ui7 chhong3 siann2-tai7? M7 tioh8 seng kong2 hou7 goa2 chai.  Hou7 goa2 jit8-am3 teh tan2-thai7, tan2 li2 long2 be7-tang3 kin2 lai5."
        ],
        [
          "朋友就因為有代誌，我記得央人來通知。我去台中糴白米，佇卜配過去日本赴船期，則會延到呰當時。",
          "Peng5-iu2 chiu7 in-ui7 u7 tai7-chi3, goa2 be7 ki3-tit iang lang5 lai5 thang-ti.  Goa2 khi3 tai5-tiong tiah8 peh8-bi2, ti7 beh phe3 koe3 khi3 jit8-pun2 hu3 chun5-ki5, chiah e7 ian5 kau3 chit tong-si5."
        ],
        [
          "啊汝台中佟時也轉來到，唉喲！膨肚兮！膨肚兮！今汝米去糴幾包？日頭也佇過晝後？緊囉！今趕緊相[毛^火]來咱都。",
          "Ah li2 Tai5-tiong tang-si5 ia7 tng2 lai5 kau3, aih-ioh!  Phong3-tou7--e5!  Phong3-tou7--e5!  Tann li2 bi2 khi3 tiah8 kui2 pau? Jit8-thau5 ia7 ti7 koe3 tau3-au7? Kin2 louh!  Tann koann2-kin2 sio-chhoa7 lai5 lan2 tau."
        ],
        [
          "台中白米就痞，我去共糴四十台。運送收入去火車裡，暗車夜行的敢會來。",
          "Tai5-tiong peh8-bi2 chiu7 be7 phainn2, goa2 khi3 ka7 tiah8 si3 chap8 tai5.  Un7-sang3 siu jip8 khi3 he2-chhia lai7, am3-chhia ia7-heng5 e5 kam2 e7 lai5."
        ],
        [
          "運送汝寄啥物字號？較共咱扑失落。汝就點交予伊清楚，伊則共咱去扑無。",
          "Un7-sang3 li2 kia3 siann2-mih ji7-ho7? Khah be7 ka7 lan2 phah sit-loh8.  Li2 chiu7 tiam2-kau hou7 i chheng-chho2, i chiah be7 ka7 lan2 khi3 phah-bo5."
        ],
        [
          "我寄迄間まるま，號頭兩千過空三。據汝偷舁無人敢，昨暗下車下到今。",
          "Goa2 kia3 hit keng ma-lu-ma, ho7-thau5 nng7-chheng koe3 khang sann.  Ku3 li2 thau gia5 bo5 lang5 kam2, cha-am3 he7 chhia he7 kau3 tann."
        ],
        [
          "兩个相[毛^火]轉來到，手哩佫舁一枝鼓椅頭。拄仔好攢飯拄卜食下晝，遇著咱隔壁呰个九嬸來都。",
          "Nng7 e5 sio-chhoa7 tng2 lai5 kau3, chhiu2--nih8 koh gia5 chit8 ki kou2-i2-thau5.  Tu2-a2-ho2 chhoan5 png7 tu2 beh chiah8 e7-tau3, gu7 tioh8 lan2 keh-piah chit e5 kau2-chim2 lai5 in tau."
        ],
        [
          "隔壁九嬸來到位，陳さん著驚緊走開。佮人假蔘假肉桂？驚人[手+突]破伊雞[人+並]。",
          "Keh-piah kau2-chim2 lai5 kau3 ui7, Chin3-sang3 tioh8-kiann kin2 chau2 khai.  Kah lang5 ke2 sim ke2 jiok8-kui3? Kiann lang5 tuh8-phoa3 i koe-kui."
        ],
        [
          "九嬸婆來問迄个媠查某，唉喲！查某倌！汝簡會捌呰箍？呰个是啥麼大頭路。現此時共汝開大粗，厝曷富戶。",
          "Kau2-chim2-po5 lai5 teh mng7 hit e5 sui2 cha-bou2, aih-ioh!  Cha-bou2-koann!  Li2 kann2 e7 bat chit khou? Chit e5 si7 teh siann2-mih toa7 thau5-lou7.  Hian7 chhu2-si5 ka7 li2 khai toa7-chhou, in chhu3 kat hu3-hou7."
        ],
        [
          "人阮呰个誠撇さん，現時厝開米行。人生理做兩項，厝一箍大煙筒，號作水雷さん。",
          "Lang5 gun2 chit e5 chiann5 phiat-sang3, hian7-si5 in chhu3 teh khui bi2-hang5.  Lang5 in seng-li2 choe3 nng7 hang7, in chhu3 chit8 khou toa7-ian-tang5, ho7-cho3 Chui2-le5 sang3."
        ],
        [
          "喔！厝蹛佇煙筒尾，姓陳名叫陳水雷。汝若有代誌卜相尋，則去煙筒遐玲瓏踅。",
          "Ouh！In chhu3 toa3 ti7 ian-tang5-be2, sinn3 tan5 mia5 kio3 tan5 chui2-le5.  Li2 na7 u7 tai7-chi3 beh sio-chhe7, chiah peh khi3 ian-tang5 hia lin5-long5-seh8."
        ],
        [
          "唉吆九嬸也！九嬸也！汝簡會佮伊赫熟似。厝佇遐汝敢會知，無汝嘛共我探聽覛，阮都伊就呣捌來。",
          "Aih-ioh kau2-chim2 ia7!  Kau2-chim2 ia7!  Li2 kann2 e7 kah i hiah sek8-sai7.  in chhu3 ti7 hia li2 kam2 e7 chai, bo5 li2 ma7 ka7 goa2 tham3-thiann mai7, gun2 to i chiu7 m7 bat lai5."
        ],
        [
          "人呰个講話有影跡，老爸嘛佫機關車。老母嘛佫大火鼎，塗炭配水則有食。",
          "Lang5 chit e5 kong2-oe7 u7 iann2-chiah, in lau7-pe7 ma7 koh ki-koan-chhia.  In lau7-bu2 ma7 koh toa7 he2-tiann2, thou5-thoann3 phe3 chui2 chiah u7 chiah8."
        ],
        [
          "唉吆！九嬸講話誠奇巧，老人講話老增差。塗炭配水就食會飽，唉吆！拐鬼啥麼叫機關車叫阿爸也。",
          "Aih-ioh!  Kau2-chim2 kong2-oe7 chiann5 ki5-kha2, lau7 lang5 kong2-oe7 lau7 cheng-chha.  Thou5-thoann3 phe3 chui2 chiu7 chiah8 e7 pa2, aih-ioh!  Koai2-kui2 siann2-mih kio3 ki-koan-chhia kio3 a-pa ia7."
        ],
        [
          "迄號戇查某汝頂港溜徦透下港，幾人徛厝蹛煙筒。若是天光工事佇卜振動，迄个陳水雷佇嘻嘻鼾鼾叫工，迄號煞是人。",
          "Hit ho7 gong7 cha-bou2 li2 teng2-kang2 liu3 kah thau3 e7-kang2, kui2 lang5 khia7 chhu3 toa3 ian-tang5.  Na7 si7 thinn-kng kang su7 ti7 beh tin2-tang7, hit e5 Tan5 Chui2-le5 ti7 teh hi-hi hoa-hoa teh kio3-kang, hit ho7 soah si7 lang5."
        ],
        [
          "迄个查某則知哭，聽著目屎[目+聶][目+聶]流。三千共我拐走，佫再捸我的手鐶佮耳鉤。",
          "Hit e5 cha-bou2 chiah chai khau3, thiann tioh8 bak8-sai2 nih-nih lau5.  Sann-chheng ka7 goa2 koai2 teh chau2, koh-chai3 lut8 goa2 e5 chhiu2-khoan5 kah hinn7-kau."
        ],
        [
          "哭徦目屎涾涾滴，斬頭垛命路旁屍。三千捸咧做伊去，來叫刑事來掠伊。",
          "Khau3 kah bak8-sai2 chhap8-chhap8 tih, cham7-thau5 toe2-mia7 lou7-pong5-si.sann-chheng lut8 leh choe3 i khi3, lai5 kio3 heng5 su7 lai5 liah8 i."
        ],
        [
          "卜叫刑事寬寬仔是，汝就分三骹去張持。無若予伊走過離，汝就無地通掠伊。",
          "Beh kio3 heng5 su7 khoann-khoann-a2 si7, li2 chiu7 pun sann kha khi3 tiunn-ti5.  Bo5 na7 hou7 i chau2 koe3 li7, li2 chiu7 bo5 te3 thang liah8 i."
        ],
        [
          "迄號查某聽著呰號話，心肝親像刀絕。若像垛命即躼做，予伊捸去我真衰。",
          "Hit ho7 cha-bou2 thiann tioh8 chit ho7 oe7, sim-koann chhin-chhiunn7 to teh choat8.  Na7 chhiunn7 toe2-mia7 chiah gau5 choe3, hou7 i lut8 khi3 goa2 chin soe."
        ],
        [
          "九嬸也開喙則共伊勸，汝真戇曉想長。伊來佮咱咱就先共伊問，佮汝卜蹛幾下昏。",
          "Kau2-chim2 ia7 khui-chhui3 chiah ka7 i khng3, li2 chin gong7 be7-hiau2 siunn7 tng5.  i lai5 kah lan2 lan2 chiu7 seng ka7 i mng7, kah li2 beh toa3 kui2 e7-hng."
        ],
        [
          "汝就共問伊的所在，問看名啥佗位來。看伊姓啥無熟似，伊是初逢佮咱開。",
          "Li2 chiu7 ka7 mng7 i e5 sou2-chai7, mng7 khoann3 mia5 siann2 toh-ui7 lai5.  Khoann3 i-seng3 siann2 bo5 sek8-sai7, i si7 chhou-hong5 kah lan2 khai."
        ],
        [
          "呣共問汝家己較不該，頭也卜問所在。卜問看伊佗位來，見面第先就註文菜，食酒伊則佫佮咱開。",
          "M7 ka7 mng7 li2 ka-ki7 khah put-kai, thau5 ia7 beh mng7 in sou2-chai7.  Beh mng7 khoann3 i toh-ui7 lai5, kinn3-bin7 tai7-seng chiu7 chu3-bun5 chhai3, chiah8-chiu2 i chiah koh kah lan2 khai."
        ],
        [
          "酒一下食落去一下爽，喝拳規暝到天光。愛睏我煞趕爾問，呣知厝蹛何方。",
          "Chiu2 chit8-e7 chiah8--loh8-khi3 chit8-e7 song2, hoah-kun5 kui mi5 kau3 thinn-kng.  Ai3 khun3 goa2 soah be7 koa3 li2 mng7, m7 chai in chhu3 toa3 ho5-hng."
        ],
        [
          "伊則用手共我比，講厝煙筒偌大枝。若是則共我講起，講是富家的囝兒。",
          "I chiah eng7 chhiu2 ka7 goa2 pi2, kong2 in chhu3 ian-tang5 joa7 toa7 ki.  Na7 si7 chiah ka7 goa2 kong2 khi2, kong2 si7 hu3-ke e5 kiann2-ji5."
        ],
        [
          "九嬸也聽著罵伊戇，迄款的人赫膨風。對汝無實烏白講，這是去共恁食倯。",
          "Kau2-chim2 ia7 thiann tioh8 ma7 i gong7, hit khoan2 e5 lang5 hiah phong3-hong.  Tui3 li2 bo5 sit8 ou-peh8 kong2, che si7 khi3 ka7 lin2 chiah8-song5."
        ],
        [
          "唉吆！斬頭垛命落屎症，現金共我捸三千。五百銀阮結拜兮寄的太梟行，唉吆！唉吆！呣知佟時則卜挈來還。",
          "Aih-ioh!  Cham7-thau5 toe2-mia7 lau3-sai2-cheng3, hian7-kim ka7 goa2 lut8 sann-chheng.  Gou7-pah gun5 gun2 kiat-pai3 e5 kia3 e5 thai3 hiau-heng7, aih-ioh!  Aih-ioh!  M7 chai tang-si5 chiah beh theh8 lai5 heng5."
        ],
        [
          "查某倌伊來佮汝蹛幾暗，唉吆！實在我替汝呣甘。捸遐的錢真悽慘，目睭親像扑大鑱，共汝借，汝敢甘？",
          "Cha-bou2-koann i lai5 kah li2 toa3 kui2 am3, aih-ioh!  Sit8-chai7 goa2 thoe3 li2 m7 kam.  Lut8 hiah-e5 chinn5 chin chhi-chham2, bak8-chiu chhin-chhiunn7 phah toa7-chham, ka7 li2 chioh, li2 kam2 kam?"
        ],
        [
          "伊就佮我無偌久，騙卜予我做丈夫。講卜共我買田佫買厝，予我暢徦卜頝痀。",
          "I chiu7 kah goa2 bo5 joa7 ku2, phian3 beh hou7 goa2 choe3 tiong7-hu.  Kong2 beh ka7 goa2 boe2 chhan5 koh boe2 chhu3, hou7 goa2 thiong3 kah beh khiau-ku."
        ],
        [
          "做ヤル伊一副我一副，伊穿烏，我穿殕；唉吆！唉吆！垛命真躼サ－ビス，叫佮伊好偌久。久久久伊若老雞公我若老雞母。",
          "Teh choe3 ia2-luh i chit8 hu3 goa2 chit8 hu3, i chheng7 ou, goa2 chheng7 phu2; aih-ioh!  Aih-ioh!  Toe2-mia7 chin gau5 sa-bi2-suh, kio3 kah i ho2 joa7 ku2.  Ku2 ku2 ku2 i na7 lau7 ke-kang goa2 na7 lau7 ke-bu2."
        ],
        [
          "九嬸婆也，笑一聲，今也社會人行。目睭看咧就知影，開了過多則來假名。",
          "Kau2-chim2-po5 ia7, chhio3 chit8 siann, tann ia7 sia7-hoe7 lang5 teh kiann5.  Bak8-chiu khoann3 leh chiu7 chai-iann2, khai liau2 koe3-to chiah lai5 ke2-mia5."
        ],
        [
          "今也今我紲教汝，新的人客愛問伊。問看做啥生理，後每就會曉通好張持。",
          "Tann ia7 tann goa2 soa3 ka3 li2, sin e5 lang5-kheh ai3 mng7 i.  Mng7 khoann3 teh choe3 siann2 seng-li2, au7-pai2 chiu7 e7-hiau2 thang ho2 tiunn-ti5."
        ],
        [
          "迄个查某哭徦講話；九嬸也喂！那知伊來佮咱花！予伊偏起誠到底，連金仔紲去我則衰。",
          "Hit e5 cha-bou2 khau3 kah be7 kong2-oe7; kau2-chim2 ia7 oeh!  Nah chai i lai5 kah lan2 hoe!  Hou7 i phinn khi2 chiann5 kau3-toe2, lian5 kim-a2 soa3 khi3 goa2 chiah soe."
        ],
        [
          "捸汝遐的錢無好尾，將來伊也是落災。迄號錢當過後代，呣知卜佫捸幾个。",
          "Lut8 li2 hiah-e5 chinn5 bo5 ho2-be2, chiong-lai5 i ia7 si7 loh8-che.  Hit ho7 chinn5 be7-tang3 koe3 au7-te7, m7 chai beh koh lut8 kui2 e5."
        ],
        [
          "迄陣知影詈佮控，食我的錢就去喙生蟲。假名捸人罪真重，就去落災規世人，落災規世人。",
          "Hit chun7 chai-iann2 loe2 kah khang3, chiah8 goa2 e5 chinn5 chiu7 khi3 chhui3 sinn thang5.  Ke2-mia5 lut8 lang5 choe7 chin tang7, chiu7 khi3 loh8-che kui-si3-lang5, loh8-che kui-si3-lang5."
        ]
      ],
      "篇名": "十殿閻君-人生勸化"
    }
  ]
}
