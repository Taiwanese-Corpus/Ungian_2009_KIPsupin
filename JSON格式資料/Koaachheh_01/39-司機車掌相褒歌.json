{
  "作者": "無",
  "出版年": "1990",
  "出版者": "新竹竹林書局",
  "文類": "歌仔冊",
  "書名": "司機車掌相褒歌",
  "書寫系統": "漢字",
  "資料": [
    {
      "段": [
        [
          "朋友恁听我廣起，一套清閒好歌詩，車掌司機個古事，相褒句豆合時機。",
          "Peng5-iu2 lin2 thiann goa2 kong2 khi2, chit8 tho3 chheng-eng5 ho2 koa-si; chhia-chiang2 su-ki e5 kou2-su7, sio-po ku3-tau7 hah8 si5-ki."
        ],
        [
          "財界真呆失業多，古摸事業個問題，卜來去尋阮表妹，有人卜倩伊一個。",
          "Chai5-kai3 chin bai2 sit-giap8 che7, kou-bong su7-giap8 e5 bun7-te5; beh lai5-khi3 chhoe7 gun2 piau2-be7, u7 lang5 beh chhiann3 i chit8 e5."
        ],
        [
          "父母生我查某子，出業不識四繪行，心肝想卜乎人倩，不識出外也驚驚。",
          "Pe7-bu2 sinn goa2 cha-bou2-kiann2, pit8-giap8 m7 bat si3-koe3 kiann5; sim-koann siunn7 beh hou7 lang5 chhiann3, m7 bat chhut-goa7 ia7 kiann-kiann."
        ],
        [
          "卜去表妹個地省，知伊今年畢業生，一領衫仔提來穿，穿好就卜緊起呈。",
          "Beh khi3 piau2-be7 e5 te7-seng2, chai i kin-ni5 pit-giap8-seng; chit8 nia2 sann-a2 theh8 lai5 chheng7, chheng7 ho2 chiu7 beh kin2 khi2-theng5."
        ],
        [
          "我都畢業成半年，想卜去問阮先生，也無藝業成動耳，畢業不識趁着錢。",
          "Goa2 to pit-giap8 chiann5 poann3 ni5, siunn7 beh khi3 mng7 gun2 sian-sinn; ia7 bo5 ge7-giap8 chiann5 tong7-ni2, pit-giap8 m7 bat than3 tioh8 chinn5."
        ],
        [
          "雄雄行來到只搭，到阮表妹亭仔腳，小妹穿甲即比詐，不知卜倒去行踏。",
          "Hiong5-hiong5 kiann5 lai5 kau3 chit-tah, kau3 gun2 piau2-be7 teng5-a2-kha; sio2-be7 chheng7 kah chiah pih-chah, m7 chai beh toh khi3 kiann5-tah8."
        ],
        [
          "一付衫仔穿好好，出門撞着阮表哥，汝都塊問我一套，想卜學校去迌。",
          "Chit8 hu3 sann-a2 chheng7 ho2-ho2, chhut-mng5 tng7 tioh8 gun2 piau2-ko; li2 to teh mng7 goa2 chit8 tho3, siunn7 beh hak8-hau7 khi3 thit-tho5."
        ],
        [
          "我未行到恁門口，甲表小妹相斷頭，听汝廣卜去學校，[門@丨]千我卜來恁兜。",
          "Goa2 be7 kiann5 kau3 lin2 mng5-khau2, kah piau2 sio2-be7 sio tng7-thau5; thiann li2 kong2 beh khi3 hak8-hau7, tu2-chhian goa2 beh lai5 lin2 tau."
        ],
        [
          "表哥汝甲我相斷，我今請汝入廳堂，路頭乎汝行即遠，椅坐腳骨恰袂酸。",
          "Piau2-ko li2 kah goa2 sio-tng7, goa2 tann chhiann2 li2 jip8 thiann-tng5, lou7-thau5 hou7 li2 kiann5 chiah hng7, i2 che7 kha-kut khah be7 sng."
        ],
        [
          "我緊化過恁戶定，表小妹仔店只宮，門口汝甲我相靜，[門@丨]千我來恁家庭。",
          "Goa2 kin2 hoah8 koe3 lin2 hou7-teng7, piau2 sio2-be7-a2 tiam3 chit keng; mng5-khau2 li2 kah goa2 sio-cheng, tu2-chhian goa2 lai5 lin2 ka-teng5."
        ],
        [
          "我看表兄坐落椅，我緊來請汝煙枝，着夯去食免細字，汝來阮兜罕治時。",
          "Goa2 khoann3 piau2-hiann che7 loh8 i2, goa2 kin2 lai5 chhiann2 li2 hun-ki; tioh8 giah8 khi3 chiah8 bian2 se3-ji7, li2 lai5 gun2 tau han2 ti7-si5."
        ],
        [
          "小妹禮數用真到，我今坐在古椅頭，踐汝無通去學校，我是有事來恁兜。",
          "Sio2-be7 le2-sou3 eng7 chin kau3, goa2 tann che7 chai7 kou2-i2-thau5; chhian5 li2 bo5 thang khi3 hak8-hau7, goa2 si7 iu2-su7 lai5 lin2 tau."
        ],
        [
          "阮去學校無决定，照實交代汝表兄，我今說乎汝知影，今日汝來即罕行。",
          "Gun2 khi3 hak8-hau7 bo5 koat-tiann7, chiau3-sit8 kau-tai3 li2 piau2-hiann; goa2 tann soeh hou7 li2 chai-iann2, kim-jit8 li2 lai5 chiah han2-kiann5."
        ],
        [
          "今日來到恁地所，表妹听我說對都，汝那有卜食頭路，有人塊卜倩新勞。",
          "Kim-jit8 lai5-kau3 lin2 te7-sou2, piau2-be7 thiann goa2 soeh tui3-tou; li2 na7 u7 beh chiah8 thau5-lou7, u7 lang5 teh beh chhiann3 sin-lou5."
        ],
        [
          "表兄汝來共我報，省人塊卜倩新勞，有共我引第一好，代先拜託汝表哥。",
          "Piau2-hiann li2 lai5 ka7 goa2 po3, siann2-lang5 teh beh chhiann3 sin-lo5; u7 ka7 goa2 in2 te7-it ho2, tai7-seng pai3-thok li2 piau2-ko."
        ],
        [
          "頭路叫我共汝引，一月只有几百銀，只句我今來問恁，表兄實在說原因。",
          "Thau5-lou7 kio3 goa2 ka7 li2 in2, chit8 goeh8 chi2-u7 kui2 pah gin5; chit ku3 goa2 tann lai5 mng7 lin2, piau2-hiann sit8-chai7 soeh goan5-in."
        ],
        [
          "伊是几百即卜倩，我今塊問汝表兄，省乜頭路不知影，表兄汝着報我听。",
          "I si7 kui2 pah chiah beh chhiann3, goa2 tann teh mng7 li2 piau2-hiann; siann2-mih thau5-lou7 m7 chai-iann2, piau2-hiann li2 tioh8 po3 goa2 thiann."
        ],
        [
          "倩汝加單兮事情，表妹汝着听乎精，不知汝肯也不肯，每月月給提真清。",
          "Chhiann3 li2 ka-toann e5 su7-cheng5, piau2-be7 li2 tioh8 thiann hou7 cheng; m7 chai li2 kheng2 ia7 m7 kheng2, mui2 goeh8 goeh8-kip theh8 chin chheng."
        ],
        [
          "今共表兄汝問看，不知卜加省乜單，共汝問甲歸大汗，說乎我听免相麻。",
          "Tann ka7 piau2-hiann li2 mng7 khoann3, m7 chai beh ka siann2-mih toann; ka7 li2 mng7 kah kui toa7-koann7, soeh hou7 goa2 thiann bian2 sio-moa5."
        ],
        [
          "汽車卜倩汝改札，報乎汝听無百賊，汝有讀冊字都識，加單不免箱出力。",
          "Khi3-chhia beh chhiann3 li2 kai2-chat, po3 hou7 li2 thiann bo5 peh8-chhat8; li2 u7 thak8-chheh ji7 to bat, ka-toann m7 bian2 siunn chhut-lat8."
        ],
        [
          "人卜倩我做車掌，驚了乎人廣涼仙；頂日有听人塊響，听人罕甲呼士雙。",
          "Lang5 beh chhiann3 goa2 cho3 chhia-chiang2, kiann-liau2 hou7 lang5 kong2 liang5-siang; teng2 jit8 u7 thiann lang5 teh hiang3, thiann lang5 han2 kah hou su7-siang."
        ],
        [
          "趁錢不免驚人廣，表妹汝真無變通，樹身豎正就套棟，管伊樹尾透大風。",
          "Than3-chinn5 m7 bian2 kiann lang5 kong2, piau2-be7 li2 chin bo5 pian3-thong; chhiu7-sin khia7-chiann3 chiu7 tho3-tong3, koan2 i chhiu7-be2 thau3 toa7-hong."
        ],
        [
          "听汝個嘴都也好，今我閣問汝表哥，喜項事業來去做，咱通做陣免驚無。",
          "Thiann li2 e5 chhui3 to ia7 ho2, tann goa2 koh mng7 li2 piau2-ko; hit hang7 su7-giap8 lai5-khi3 cho3, lan2 thang cho3-tin7 bian2 kiann bo5."
        ],
        [
          "汝咱卻有通做伴，我做駕駛汝加單，不通湳滲做呆看，愛着正道個心肝。",
          "Li2 lan2 khiok u7 thang cho3-phoann7, goa2 cho3 ka3-su2 li2 ka-toann; m7 thang lam7-sam2 cho3 phainn2-khoann3, ai3 tioh8 cheng3-to7 e5 sim-koann."
        ],
        [
          "汝我着做恰正氣，過後即袂逢恕如，有通做陣我歡喜，卜去不知治冬時。",
          "Li2 goa2 tioh8 cho3 khah cheng3-khi3, koe3-au7 chiah be7 hong5 su3-ji5; u7 thang cho3-tin7 goa2 hoann-hi2, beh khi3 m7 chai ti7 tang-si5."
        ],
        [
          "表妹汝着听伊準，緊去穿衫甲霞裙，那卜來去趁只拵，通煞共伊提定銀。",
          "Piau2-be7 li2 tioh8 thiann i chun2, kin2 khi3 chheng7 sann kah ha5 kun5; na7 beh lai5-khi3 than3 chit-chun7, thang soa3 ka7 i theh8 tiann7-gun5."
        ],
        [
          "穿衫裙煞下一領，拴好想[毛^火]就起行，就煞來共伊提定，身分證煞乎寫名。",
          "Chheng7 sann kun5 soa3 he7 chit8 nia2, chhoan5 ho2 sio-chhoa7 chiu7 khi2-kiann5; chiu7 soa3 lai5 ka7 i theh8-tiann7, sin-hun-cheng3 soa3 hou7 sia2-mia5."
        ],
        [
          "相[毛^火]行來到只塊，入來只宮是頭家，定金順煞共伊提，名姓有記咱二個。",
          "Sio-chhoa7 kiann5 lai5 kau3 chit-te3, jip8--lai5 chit keng si7 thau5-ke; tiann7-kim sun7-soa3 ka7 i theh8, mia5-sinn3 u7 ki3 lan2 nng7 e5."
        ],
        [
          "定金一人提半千，伊都有共咱說明，是卜倩咱行莊頂，不是倩咱行市行。",
          "Tiann7-kim chit8 lang5 theh8 poann3 chheng, i to u7 ka7 lan2 soeh-beng5; si7 beh chhiann3 lan2 kiann5 chng-teng2, m7 si7 chhiann3 lan2 kiann5 chhi7-heng5."
        ],
        [
          "表妹汝咱着打算，伊卜倩咱行田庄，吩咐煞行不通返，咱今職業着擔當。",
          "Piau2-be7 li2 lan2 tioh8 phah-sng3; i beh chhiann3 lan2 kiann5 chhan5-chng, hoan-hu3 soa3 kiann5 m7 thang tng2, lan2 tann chit-giap8 tioh8 tam-tng."
        ],
        [
          "提人定錢着算額，相[毛^火]扒上汽動車，人客那來單我折，鼻着車油臭夯夯。",
          "Theh8 lang5 tiann7-chinn5 tioh8 sng3-giah8, sio-chhoa7 peh chiunn7 khi3-tong7-chhia; lang5-kheh na7 lai5 toann goa2 thiah, phinn7 tioh8 chhia-iu5 chhau3 gia5-gia5."
        ],
        [
          "有影車油味真重，鼻着真正架鼻空，今日着來做只項，恨咱都是散赤人。",
          "U7-iann2 chhia-iu5 bi7 chin tang7, phinn7 tioh8 chin-chiann3 keh8 phinn7-khang; kim-jit8 tioh8 lai5 cho3 chit hang7, hin7 lan2 to si7 san3-chhiah lang5."
        ],
        [
          "表哥免恨咱散赤，行車真多人好額，祖公無放狗屎跡，無趁就無通好食。",
          "Piau2-ko bian2 hin7 lan2 san3-chhiah, heng5-chhia chin che7 lang5 ho2-giah8; chou2-kong bo5 pang3 kau2-sai2 jiah, bo5 than3 chiu7 bo5 thang-ho2 chiah8."
        ],
        [
          "恨咱雙人平平散，想甲趁錢真為難，月給几元是制限，家用[門@丨]好棟棟按。",
          "Hin7 lan2 siang-lang5 pinn5-pinn5 san3, siunn7 kah than3-chinn5 chin ui5-lan5; goeh8-kip kui2 inn5 si7 che3-han7, ka-iong7 tu2-ho2 tong3-tong3 an5."
        ],
        [
          "表哥注意着智重，車是不通行箱雄，汝我性命算公共，恨咱兄妹恰散凶。",
          "Piau2-ko chu3-i3 tioh8 ti3-tiong7, chhia si7 m7 thang kiann5 siunn hiong5; li2 goa2 sinn3-mia7 sng3 kong-kiong7, hin7 lan2 hiann-be7 khah san3-hiong."
        ],
        [
          "別人田園祖業有，恨咱無田甲無區，行車趁錢飼父母，心肝全無想偏私。",
          "Pat8-lang5 chhan5-hng5 chou2-giap8 u7, hin7 lan2 bo5 chhan5 kah bo5 khu; heng5-chhia than3-chinn5 chhi7 pe7-bu2, sim-koann choan5 bo5 siunn7 phian-su."
        ],
        [
          "別人有厝有田契，恨咱無厝甲無宅，剪單趁飼母甲父，無想虛花個問題。",
          "Pat8-lang5 u7 chhu3 u7 chhan5-khe3, hin7 lan2 bo5 chhu3 kah bo5 theh8; ka-toann than3 chhi7 bu2 kah pe7, bo5 siunn7 hi-hoa e5 bun7-te5."
        ],
        [
          "人個有錢手頭令，恨我錢無家內窮，無想迌個心性，因為趁錢顧家庭。",
          "Lang5 e5 u7 chinn5 chhiu2-thau5 leng7, hin7 goa2 chinn5 bo5 ka-lai7 keng5; bo5 siunn7 thit-tho5 e5 sim-seng3, in-ui7 than3-chinn5 kou3 ka-teng5."
        ],
        [
          "恨來恨去自恨我，恨我干苦無看活，無兄無弟通好瓦，即着隨車來拖磨。",
          "Hin7 lai5 hin7 khi3 chu7-hin7 goa2, hin7 goa2 kan-khou2 bo5 khoann3-oah8; bo5 hiann bo5 ti7 thang-ho2 oa2, chiah tioh8 sui5-chhia lai5 thoa-moa5."
        ],
        [
          "我嗎那想那塊恨，恨我簡即呆命神，那轢着人真要緊，官廳罰罪我一身。",
          "Goa2 ma7 na2 siunn7 na2 teh hin7, hin7 goa2 kann2 chiah phainn2-mia7 sin5; na7 long3 tioh8 lang5 chin iau3-kin2, koann-thiann hoat8-che7 goa2 chit8-sin."
        ],
        [
          "表哥車着岸恰在，免我叮嚀汝嗎知，那不[門@丨]好共傷害，官廳叫去監獄內。",
          "Piau2-ko chhia tioh8 hoann7 khah chai7, bian2 goa2 teng-leng5 li2 ma7 chai; na7 m7 tu2-ho2 kang5 siong-hai7, koann-thiann kio3 khi3 kann-gak8 lai7."
        ],
        [
          "有听表妹共我廣，我嗎驚去做監王，着恰注意恰套棟，危險代志着知防。",
          "U7 thiann piau2-be7 ka7 goa2 kong2, goa2 ma7 kiann khi3 cho3 kann-ong5; tioh8 khah chu3-i3 khah tho3-tong3, gui5-hiam2 tai7-chi3 tioh8 ti5-hong5."
        ],
        [
          "表哥汝着恰注意，咱趁此款危險錢，那轢着人真費氣，目周愛着恰張池。",
          "Piau2-ko li2 tioh8 khah chu3-i3, lan2 than3 chit khoan2 gui5-hiam2 chinn5; na7 long3 tioh8 lang5 chin hui3-khi3, bak8-chiu ai3 tioh8 khah tiunn-ti5."
        ],
        [
          "趁此款錢真危險，厝邊不時共我嫌，車內人多真懊閃，恰慘擔油過石尖。",
          "Than3 chit khoan2 chinn5 chin gui5-hiam2, chhu3-pinn put-si5 ka7 goa2 hiam5; chhia-lai7 lang5 che7 chin oh siam2, khah chham2 tann iu5 koe3 chioh8-chiam."
        ],
        [
          "車路個人滿滿是，表哥汝着恰張池，那不[門@丨]好共轢死，那有歸萬通倍伊。",
          "Chhia-lou7 e5 lang5 moa2-moa2 si7, piau2-ko li2 tioh8 khah tiunn-ti5; na7 m7 tu2-ho2 kang5 long3-si2, nah u7 kui ban7 thang poe5 i."
        ],
        [
          "目周我有看遠遠，車路個人亂亂倉，驚了去食無錢飯，想着心肝有影酸。",
          "Bak8-chiu goa2 u7 khoann3 hng7-hng7, chhia-lou7 e5 lang5 loan7-loan7 chhng; kiann-liau2 khi3 chiah8 bo5-chinn5 png7, siunn7 tioh8 sim-koann u7-iann2 sng."
        ],
        [
          "車是不通行箱緊，返曰目周着看真，路中個人大武陣，着愛注意加精神。",
          "Chhia si7 m7 thang kiann5 siunn kin2, tng2-oat bak8-chiu tioh8 khoann3-chin; lou7-tiong e5 lang5 toa7-bu2 tin7, tioh8 ai3 chu3-i3 ke cheng-sin5."
        ],
        [
          "小妹叫我斟酌看，返曰我有使寬寬，機械全部我塊岸，表妹車內塊折單。",
          "Sio2-be7 kio3 goa2 chim-chiok khoann3, tng2-oat goa2 u7 sai2 khoann-khoann; ki-hai5 choan5-pou7 goa2 teh hoann7, piau2-be7 chhia-lai7 teh thiah-toann."
        ],
        [
          "近來人客足成多，[門@丨]好滿員五七個，折單豎甲人相客，表哥有椅通好梯。",
          "Kin7-lai5 lang5-kheh chiok chiann5 che7, tu2-ho2 moa2-goan5 ngou2-chhit e5; thiah-toann khia7 kah lang5 sio-kheh, piau2-ko u7 i2 thang-ho2 the."
        ],
        [
          "多人汝煞無通坐，折單豎甲人相挨，單汝着折恰詳細，交代小妹你一個。",
          "Che7 lang5 li2 soa3 bo5 thang che7, thiah-toann khia7 kah lang5 sio-e; toann li2 tioh8 thiah khah siong5-se3, kau-tai3 sio2-be7 li2 chit8 e5."
        ],
        [
          "我都折單治人縫，表哥交代我一人，我共表哥說下項，車行箱緊是不通。",
          "Goa2 to thiah-toann ti7 lang5-phang7, piau2-ko kau-tai3 goa2 chit8 lang5; goa2 ka7 piau2-ko soeh e7-hang7, chhia kiann5 siunn kin2 si7 m7 thang."
        ],
        [
          "小妹汝塊吩咐我，叫我車着行恰寬，目周我有斟酌看，汝免吩咐緊折單。",
          "Sio2-be7 li2 teh hoan-hu3 goa2, kio3 goa2 chhia tioh8 kiann5 khah khoann; bak8-chiu goa2 u7 chim-chiok khoann3, li2 bian2 hoan-hu3 kin2 thiah-toann."
        ],
        [
          "我共表哥說實在，路中人馬塊往來，那共轢着就呆代，着去關監汝都知。",
          "Goa2 ka7 piau2-ko soeh sit8-chai7, lou7-tiong jin5-ma2 teh ong2-lai5; na7 kang5 long3 tioh8 chiu7 phainn2-tai7, tioh8 khi3 koainn-kann li2 to chai."
        ],
        [
          "兄妹不免塊說笑，我關咸汝都煞着，乎我那想那可惜，恰慘提索縛下腰。",
          "Hiann-be7 m7 bian2 teh soeh-chhio3, goa2 koainn ham5 li2 to soa3 tioh8; hou7 goa2 na2 siunn7 na2 kho2-sioh, khah chham2 theh8 soh pak8 e7-io."
        ],
        [
          "听着汝廣我着苦，想着煩惱紅目箍，無咱來去辭頭路，再尋事業做別徒。",
          "Thiann tioh8 li2 kong2 goa2 tioh8 khou2, siunn7 tioh8 hoan5-lo2 ang5 bak8-khou; bo5 lan2 lai5-khi3 si5 thau5-lou7, chai3 chhoe7 su7-giap8 cho3 pat8 tou5."
        ],
        [
          "咱今都有恰細字，我共表妹說透枝，做人汝那化驚死，頭路不通卜去辭。",
          "Lan2 tann to u7 khah se3-ji7, goa2 ka7 piau2-be7 soeh thau3-ki; cho3-lang5 li2 na7 hiah kiann-si2, thau5-lou7 m7 thang beh khi3 si5."
        ],
        [
          "表哥汝全不知苦，一月趁人無几圓，不驚離父甲離某，表哥心肝那化初。",
          "Piau2-ko li2 choan5 m7 chai khou2, chit8 goeh8 than3 lang5 bo5 kui2 khou; m7 kiann li7 pe7 kah li7 bou2, piau2-ko sim-koann nah hiah chhou."
        ],
        [
          "我都塊做運轉手，車單表妹汝塊收，我準是左汝是右，表妹千萬不通鰍。",
          "Goa2 to teh cho3 un7-choan2-chhiu2, chhia-toann piau2-be7 li2 teh siu; goa2 chun2 si7 cho2 li2 si7 iu7, piau2-be7 chhian-ban7 m7 thang liu."
        ],
        [
          "汝卜定定店只塊，能生能死咱二個，表哥有椅通好坐，我豎店者人相挨。",
          "Li2 beh tiann7-tiann7 tiam3 chit-te3, e7 sinn e7 si2 lan2 nng7 e5; piau2-ko u7 i2 thang-ho2 che7, goa2 khia7 tiam3 chia lang5 sio-e."
        ],
        [
          "出出入入人歸陣，廣甲小妹相挨身，汝無通坐無要緊，因為來趁淡薄銀。",
          "Chhut-chhut jip8-jip8 lang5 kui-tin7, kong2 kah sio2-be7 sio e-sin; li2 bo5 thang che7 bo5 iau3-kin2, in-ui7 lai5 than3 tam7-poh8 gin5."
        ],
        [
          "只項頭路我卜放，表哥汝叫我不通，車來那行話那講，路中轢着一個人。",
          "Chit hang7 thau5-lou7 goa2 beh pang3, piau2-ko li2 kio3 goa2 m7 thang; chhia lai5 na2 kiann5 oe7 na2 kang2, lou7-tiong long3 tioh8 chit8 e5 lang5."
        ],
        [
          "我都不放汝強卜，去乎小妹打粟衰，人共轢着煞流血，皆再轢無做二哇。",
          "Goa2 to m7 pang3 li2 kiong5 boeh, khi3 hou7 sio2-be7 phah-chhek-soe; lang5 ka7 long3 tioh8 soa3 lau5-hoeh, kai-chai3 long3 bo5 cho3 nng7 koeh."
        ],
        [
          "車緊禁定皆看覓，腳骨一空利西西，閣轢無死上加再，警官巡回[門@丨]斷來。",
          "Chhia kin2 kim3 tiann7 kai5 khoann3-mai7, kha-kut chit8 khang lih8-sai-sai; koh long3 bo5 si2 siong7 ka-chai3, keng2-koann sun5-hoe5 tu2-tng7 lai5."
        ],
        [
          "警官現場來觀視，煞問原因報告書，就命傷者入病院，這是呆命着了錢。",
          "Keng2-koann hian7-tiunn5 lai5 koan-si7, soa3 mng7 goan5-in po3-ko3-si; chiu7 beng7 siong-chia2 jip8 pinn7-inn7, che si7 phainn2-mia7 tioh8 liau2-chinn5."
        ],
        [
          "煞看執照記車號，問有陳螺也是無，車內人客問清草，巢巢廣有和和和。",
          "Soa3 khoann3 chip-chiau3 ki3 chhia-ho7, mng7 u7 tan5-le5 iah si7 bo5; chhia-lai7 lang5-kheh mng7 chheng-chho2, chiau5-chiau5 kong2 u7 ho5-ho5-ho5."
        ],
        [
          "人客做正袂效梢，因為相閃人袂消，喜個青狂煞倒跳，臨急車都禁袂條。",
          "Lang5-kheh cho3-cheng3 be7 hau-siau5, in-ui7 sio-siam2 lang5 be7 siau; hit e5 chhinn-kong5 soa3 to3-thiau3, lim5-kip chhia to kim3 be7-tiau5."
        ],
        [
          "警官問了今清草，只邦使到返家和，此項頭路不通做，照實交代汝表哥。",
          "Sun5-koann mng7 liau2 tann chheng-chho2, chit pang sai2 kau3 tng2-ka-ho5; chit hang7 thau5-lou7 m7 thang cho3, chiau3-sit8 kau-tai3 li2 piau2-ko."
        ],
        [
          "藥錢請求二百五，會社扶擔無何徒，因為咱卜食頭路，契約內中有明呼。",
          "Ioh8-chinn5 chheng2-kiu5 nng7-pah gou7, hoe7-sia7 hu7-tam bo5 hou5-tou5; in-ui7 lan2 beh chiah8 thau5-lou7, kheh-iok loe7-tiong u7 beng5-hou."
        ],
        [
          "好得公會朗支理，也無汝着做歸年，表哥咱着返來去，頭路咱今煞皆辭。",
          "Ho2-tit kong-hoe7 long2 chi-li2, iah-bo5 li2 tioh8 cho3 kui ni5; piau2-ko lan2 tioh8 tng2 lai5-khi3, thau5-lou7 lan2 tann soa3 kai5 si5."
        ],
        [
          "頭路辭了今返到，共表小妹說下落，來去公園好不好，散步心肝恰袂糟。",
          "Thau5-lou7 si5 liau2 tann tng2-to3, ka7 piau2 sio2-be7 soeh he7-loh8; lai5-khi3 kong-hng5 ho2 m7 ho2, san3-pou7 sim-koann khah be7 cho."
        ],
        [
          "表哥招我去公園，散步心肝恰袂酸，頭路辭了[門@丨]者返，也袂行入咱厝門。",
          "Piau2-ko chio goa2 khi3 kong-hng5, san3-pou7 sim-koann khah be7 sng; thau5-lou7 si5 liau2 tu2 chiah tng2, iah-be7 kiann5 jip8 lan2 chhu3-mng5."
        ],
        [
          "汝廣也袂返厝內，咱對公園大先來，四處行行皆看覓，不知小妹乜主裁。",
          "Li2 kong2 iah-be7 tng2 chhu3-lai7, lan2 tui3 kong-hng5 tai7-seng lai5; si3-koe3 kiann5-kiann5 kai5 khoann3-mai7, m7 chai sio2-be7 mih chu2-chhai5."
        ],
        [
          "卜招我去我都肯，表哥汝今行做前，來去公園看公景，散步心肝恰能清。",
          "Beh chio goa2 khi3 goa2 to kheng2, piau2-ko li2 tann kiann5 cho3-cheng5; lai5-khi3 kong-hng5 khoann3 kong-keng2, san3-pou7 sim-koann khah e7 chheng."
        ],
        [
          "我去行前汝行後，共表小妹說透流，只塊就是公園口，雙平二塊大石頭。",
          "Goa2 khi3 kiann5 cheng5 li2 kiann5 au7, ka7 piau2 sio2-be7 soeh thau3-lau5; chit-te3 chiu7-si7 kong-hng5 khau2, siang-peng5 nng7 te3 toa7 chioh8-thau5."
        ],
        [
          "行到公園個所在，表哥汝廣乎我知，雙人行入公園內，下方簡朗無人來。",
          "Kiann5 kau3 kong-hng5 e5 sou2-chai7, piau2-ko li2 kong2 hou7 goa2 chai; siang-lang5 kiann5 jip8 kong-hng5 lai7, e7-hng kann2 long2 bo5 lang5 lai5."
        ],
        [
          "下方簡能即束靜，[毛^火]表小妹入涼亭，石椅坐著足成冷，我共小妹汝說明。",
          "E7-hng kann2 e7 chiah sok-cheng7, chhoa7 piau2 sio2-be7 jip8 liang5-teng5; chioh8-i2 che7 tioh8 chiok chiann5 leng2, goa2 ka7 sio2-be7 li2 soeh-beng5."
        ],
        [
          "表哥汝不坐石椅，嫌坐腳倉冷枝枝，愛卜樹腳恰好世，草埔我嗎驚五騎。",
          "Piau2-ko li2 m7 che7 chioh8-i2, hiam5 che7 kha-chhng leng2-ki-ki; ai3 beh chhiu7-kha khah ho2-si3, chhau2-pou goa2 ma7 kiann gou5-khi5."
        ],
        [
          "表妹汝驚五騎咬，咱着不通坐土腳，卜來新聞咱有詐，提來帖坐袂阿查。",
          "Piau2-be7 li2 kiann gou5-khi5 ka7, lan2 tioh8 m7 thang che7 thou5-kha; beh lai5 sin-bun5 lan2 u7 chah, theh8 lai5 thiap-che7 be7 a-cha."
        ],
        [
          "表哥汝塊處新聞，不敢甲恁坐做屯，前食頭路甲只拵，公園真久無來運。",
          "Piau2-ko li2 teh chhu sin-bun5, m7 kann2 kah lin2 che7 cho3-tun; cheng5 chiah8 thau5-lou7 kah chit-chun7, kong-hng5 chin ku2 bo5 lai5 un7."
        ],
        [
          "是表兄妹無別人，我卜問汝通不通，我是替汝塊苦疼，汝簡野袂卜嫁尪。",
          "Si7 piau2 hiann-be7 bo5 pat8-lang5, goa2 beh mng7 li2 thang m7-thang; goa2 si7 the3 li2 teh khou2-thang3, li2 kann2 ia2-be7 beh ke3-ang."
        ],
        [
          "我都也袂返大人，看卜盞樣能嫁尪，全然不知甲半項，又閣無外養花欉。",
          "Goa2 to ia2-be7 toa7-lang5, khoann3 beh choann2-iunn7 e7 ke3-ang; choan5-jian5 m7 chai kah poann3-hang7, iu7-koh bo5 goa7 iong2 hoe-chang5."
        ],
        [
          "樹仔大欉鳥愛宿，呆柴程取去舖橋，小妹汝廣年己小，不敢嫁出乎人招。",
          "Chhiu7-a2 toa7-chang5 chiau2 ai3 hioh, phainn2-chha5 theng3 chhu2 khi3 phou kio5; sio2-be7 li2 kong2 ni5-ki2 sio2, m7 kann2 ke3 chhut hou7 lang5 chio."
        ],
        [
          "歲頭我食十六年，不敢戶神卜貪甜，人我都也野幼井，即無選尪在身邊。",
          "Hoe3-thau5 goa2 chiah8 chap8-lak8 ni5, m7 kann2 hou5-sin5 beh tham-tinn; lang5 goa2 to ia7 ia2 iu3-chinn2, chiah bo5 soan2 ang chai7 sin-pinn."
        ],
        [
          "小妹兄仔不敢選，歲食十六不止高，家內省人通預算，欠用物件省通拴。",
          "Sio2-be7 hiann-a2 m7 kann2 soan2, hoe3 chiah8 chap8-lak8 put-chi2 koan5; ka-lai7 siann2-lang5 thang i7-soan3, khiam3-iong7 mih8-kiann7 siann2 thang chhoan5."
        ],
        [
          "我食十六個年己，也袂甲外勇花枝，自恨我恰不種志，蝦仔不敢卜參魚。",
          "Goa2 chiah8 chap8-lak8 e5 ni5-ki2, iah-be7 kah goa7 iong2 hoe-ki; chu7-hin7 goa2 khah m7 chiang2-chi3, he5-a2 m7 kann2 beh chham hi5."
        ],
        [
          "小妹汝廣有崁斬，汝個心肝無想貪，表妹汝驚身體欖，魚蝦不敢力相參。",
          "Sio2-be7 li2 kong2 u7 kham2-cham7, li2 e5 sim-koann bo5 siunn7 tham; piau2-be7 li2 kiann sin-the2 lam2, hi5 he5 m7 kann2 liah8 sann-chham."
        ],
        [
          "父母生我無上辨，乎人經體肚比瓶，不敢人罕趁人罕，自恨我身那人單。",
          "Pe7-bu2 sinn goa2 bo5 chiunn7-pan7, hou7 lang5 keng-the2 tou7 pi2 pan5; m7 kann2 lang5 han2 than3 lang5 han2, chu7-hin7 goa2-sin na2 jin5-tan."
        ],
        [
          "小妹胸前凸凸凸，我都不敢共汝摸，也着共我照實廣，有歸省乜契兄公。",
          "Sio2-be7 heng-cheng5 phong3-phong3-phong3, goa2 to m7 kann2 ka7 li2 bong; ia7 tioh8 ka7 goa2 chiau3-sit8 kong2, u7 kui siann2-mih kheh-hiann kong."
        ],
        [
          "表哥靴年手銃神，廣甲嘴爛汁汁珍，卜廣想真呆世面，是恁小妹恰大乳。",
          "Piau2-ko hiah-nih8 chhiu2-chheng3 sin5, kong2 kah chhui3-noa7 chhap-chhap tin; beh kong2 siunn7-chin phainn2-se3 bin7, si7 lin2 sio2-be7 khah toa7 lin."
        ],
        [
          "有影小妹大粒乳，卜是別人生效生，我廣汝面不通變，蝦仔卜跳着趁青。",
          "U7-iann2 Sio2-be7 toa7 liap8 ni, beh si7 pat8-lang5 sinn hau7-sinn; goa2 kong2 li2 bin7 m7 thang pinn3, he5-a2 beh thiau3 tioh8 than3-chhinn."
        ],
        [
          "表哥汝廣不是話，那逢知影着連回，無想我即十六歲，奄鷄不敢趁鳳飛。",
          "Piau2-ko li2 kong2 m7 si7 oe7, na7 hong5 chai-iann2 tioh8 lian5-hoe5; bo5 siunn7 goa2 chiah chap8-lak8 hoe3, iam-ke m7 kann2 than3 hong7 poe."
        ],
        [
          "表妹衫仔穿俠俠，看着乳仔化大粒，不敢卜甲人至接，花那開透葉落蝶。",
          "Piau2-be7 sann-a2 chheng7 kiap-kiap, khoann3 tioh8 leng-a2 hiah toa7 liap8; m7 kann2 beh kah lang5 chi3-chiap, hoe na7 khui-thau3 hioh8 loh8 tiap8."
        ],
        [
          "听汝塊廣也真巧，表哥廣話真孽稍，那逢知影真見少，我個花枝驚人潮。",
          "Thiann li2 teh kong2 ia7 chin khiau2, piau2-ko kong2-oe7 chin ge5-siau5; na7 hong5 chai-iann2 chin kian3-siau3, goa2 e5 hoe-ki kiann lang5 tiau."
        ],
        [
          "穿甲喜款俠衫褲，看着乳仔化大箍，準我廣話恰粟惡，苦連小妹欠查埔。",
          "Chheng7 kah hit khoan2 kiap sann-khou3, khoann3 tioh8 ni-a2 hiah toa7-khou; chun2 goa2 kong2-oe7 khah chhek-ou3, khou2-lian5 sio2-be7 khiam3 cha-pou."
        ],
        [
          "實在表哥賢作人，苦連我也袂嫁尪，我今報乎汝知棕，嫁出飯碗干苦捧。",
          "Sit8-chai7 piau2-ko gau5 cho3-lang5, khou2-lian5 goa2 ia2-be7 ke3-ang; goa2 tann po3 hou7 li2 chai-chang2, ke3 chhut png7-oann2 kan-khou2 phang5."
        ],
        [
          "小妹有共我交代，嫁出干苦我都知，汝那有卜愛尪婿，報人乎汝招入來。",
          "Sio2-be7 u7 ka7 goa2 kau-tai3, ke3 chhut kan-khou2 goa2 to chai; li2 na7 u7 beh ai3 ang-sai3, po3 lang5 hou7 li2 chio--jip8-lai5."
        ],
        [
          "表哥汝真相帶着，廣卜報人乎我招，我廣汝着不通笑，想卜汝我共被蓆。",
          "Piau2-ko li2 chin sio toa3 tioh8, kong2 beh po3 lang5 hou7 goa2 chio; goa2 kong2 li2 tioh8 m7 thang chhio3, siunn7 beh li2 goa2 kang7 poe7-chhioh8."
        ],
        [
          "這鏨到者卜來宿，尾手查埔乎伊招，查某歲頭也袂少，應當配夫卻也着。",
          "Chit cham2 kau3 chia beh lai5 hioh, boe2-chhiu2 cha-pou hou7 i chio; cha-bou2 hoe3-thau5 ia7 be7-chio2, eng-tong phoe3-hu khiok ia7 tioh8."
        ]
      ],
      "篇名": "司機車掌相褒歌"
    }
  ]
}
