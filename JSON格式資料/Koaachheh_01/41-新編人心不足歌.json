{
  "作者": "陳清波",
  "出版年": "1932",
  "出版者": "臺北周玉芳書店",
  "文類": "歌仔冊",
  "書名": "新編人心不足歌",
  "書寫系統": "漢字",
  "資料": [
    {
      "段": [
        [
          "朋友姊妹我總請，恁野不識我个名，那卜相探不知影，乎恁無塊通探聽。",
          "Peng5-iu2 chi2-moe7 goa2 chong2 chhiann2, lin2 ia2 m7 bat goa2 e5 mia5, na7 beh sio-tham3 m7 chai-iann2, hou7 lin2 bo5 te3 thang tham3-thiann."
        ],
        [
          "恁那卜問我地省，我緊共恁說實情，能得相會真萬倖，我帶臺北蓬萊町。",
          "Lin2 na7 beh mng7 goa2 te7-seng2, goa2 kin2 ka7 lin2 soeh sit8-cheng5, e7-tit siong-hoe7 chin ban7-heng7, goa2 toa3 Tai5-pak Hong5-lai5-teng."
        ],
        [
          "六一番地我煞報，那卜相探免京無，我真咸萬人人好，小弟姓陳名清波。",
          "Lak8-it hoan-te7 goa2 soa3 po3, na7 beh sio-tham3 bian2 kiann bo5, goa2 chin ham5-ban7 lang5-lang5 ho2, sio2-ti7 sinn3 Tan5 mia5 Chheng-pho."
        ],
        [
          "我真咸萬恰無禮，無嫌聽我打笑科，有時那對門口過，請恁敝舍來奉茶。",
          "Goa2 chin ham5-ban7 khah bo5 le2, bo5 hiam5 thiann goa2 phah chhio3-khe, u7-si5 na7 tui3 mng5-khau2 ke3, chhiann2 lin2 pe3-sia3 lai5 hong7-te5."
        ],
        [
          "廣打笑科是無影，念掛勸世乎恁聽，無論富戶也赤子，聽着車棟刀不行。",
          "Kong2 phah chhio3-khe si7 bo5-iann2, liam7 koa3 khoan3-se3 hou7 lin2 thiann, bo5-lun7 hu3-hou7 ia7 chhiah-kiann2, thiann tioh8 chhia-tong3 to m7 kiann5."
        ],
        [
          "一款歌仔真希罕，專廣做人在世間，人有真賢真咸萬，俗語所廣為人難。",
          "Chit8 khoan2 koa-a2 chin hi-han2, choan kong2 choe3 lang5 chai7 se3-kan, lang5 u7 chin gau5 chin ham5-ban7, siok8-gu2 sou2 kong2 ui5-jin5 lan5."
        ],
        [
          "世界情理刀淺淺，幾年中間着變遷，能得改惡來從善，一日無事小神仙。",
          "Se3-kai3 cheng5-li2 to chhian2-chhian2, kui2 ni5 tiong-kan tioh8 pian3-chhian, e7-tit kai2-ok lai5 chiong5-sian7, chit8 jit8 bo5 su7 sio2 sin5-sian."
        ],
        [
          "廣甲當今个世界，鳥為食亡人為財，想真做人着海海，死從何去生何來。",
          "Kong2 kah tong-kim e5 se3-kai3, niau2 ui7 chiah8 bong5 lang5 ui7 chai5, siunn7-chin choe3 lang5 tioh8 hai2-hai2, si2 chiong5 ho5 khi3 seng ho5 lai5."
        ],
        [
          "咱來出世無半項，返去雙手又空空，帶只世間那眠夢，死了江山讓別人。",
          "Lan2 lai5 chhut-si3 bo5 poann3 hang7, tng2--khi3 siang-chhiu2 iu7 khang-khang, toa3 chit se3-kan na2 bin5-bang7, si2 liau2 kang-san niu7 pat8-lang5."
        ],
        [
          "有个出世有家火，兄弟無量起冤家，想真做人那人客，返去江山別人个。",
          "U7 e5 chhut-si3 u7 ke-he2, hiann-ti7 bo5 liong7 khi2 oan-ke, siunn7-chin choe3 lang5 na2 lang5-kheh, tng2--khi3 kang-san pat8-lang5 e5."
        ],
        [
          "做人不通想徧麵，帶只世間無幾年，人那卜死目一爾，萬事賣甲人相爭。",
          "Choe3 lang5 m7 thang siunn7 pian2 mih8, toa3 chit se3-kan bo5 kui2 ni5, lang5 na7 beh si2 bak8 chit8-nih, ban7-su7 boe7 kah lang5 sio-chinn."
        ],
        [
          "心肝一人想一款，海是上深天上高，富貴干苦免哀怨，莫非這是前世冤。",
          "Sim-koann chit8 lang5 siunn7 chit8 khoan2, hai2 si7 siong7 chhim thinn siong7 koan5, hu3-kui3 kan-khou2 bian2 ai-oan3, bok8-hui che si7 cheng5-se3 oan."
        ],
        [
          "世情是我看上透，奸雄个人不通交，勸恁朋友井共老，春錢是命免人賢。",
          "Se3-cheng5 si7 goa2 khoann3 siong7 thau3, kan-hiong5 e5 lang5 m7 thang kau, khng3 lin2 peng5-iu2 chinn2 kang7 lau7, chhun chinn5 si7 mia7 bian2 lang5 gau5."
        ],
        [
          "世間富戶撻撻鄭，敢是賢人塊春錢，命呆看汝外賢變，賢人著塊撻壁邊。",
          "Se3-kan hu3-hou7 that-that tinn7, kam2 si7 gau5-lang5 teh chhun chinn5, mia7 phainn2 khoann3 li2 goa7 gau5 pinn3, gau5-lang5 ti7 teh that piah-pinn."
        ],
        [
          "未來出世命先註，有个土公甲網夫，簡能好額錢靴有，賢人着皆做軍師。",
          "Be7 lai5 chhut-si3 mia7 seng chu3, u7 e5 thou2-kong kah bong2-hu, kann2 e7 ho2-giah8 chinn5 hiah u7, gau5-lang5 tioh8 kai5 choe3 kun-su."
        ],
        [
          "百般是人个命運，不是人賢錢着春，咸萬不煞免食困，有个春着講萬銀。",
          "Pah-poann si7 lang5 e5 mia7-un7, m7 si7 lang5 gau5 chinn5 tioh8 chhun, ham5-ban7 m7 soah bian2 chiah8-khun3, u7 e5 chhun tioh8 kang2 ban7 gun5."
        ],
        [
          "一條情理來皆秤，干苦富貴命生成，命呆看汝外賢炳，定着萬世不照生。",
          "Chit8 tiau5 cheng5-li2 lai5 kai5 pheng5, kan-khou2 hu3-kui3 mia7 sinn-seng5, mia7 phainn2 khoann3 li2 goa7 gau5 peng2, tiann7-tioh8 ban7-si3 put chhiau-seng."
        ],
        [
          "世情是我看上現，先勸老輩後少年，看人富貴免欣善，人廣恨命莫怨天。",
          "Se3-cheng5 si7 goa2 khoann3 siong7 hian7, seng khng3 lau7-poe3 au7 siau3-lian5, khoann3 lang5 hu3-kui3 bian2 him-sian7, lang5 kong2 hin7-mia7 bok8 oan3-thinn."
        ],
        [
          "天下个人講千萬，領貧出世在世間，也有出世着免趁，有个度日都為難。",
          "Thian-ha7 e5 lang5 kang2 chheng-ban7, nia2-pin5 chhut-si3 chai7 se3-kan, ia7 u7 chhut-si3 tioh8 bian2 than3, u7 e5 tou7-jit8 to ui5-lan5."
        ],
        [
          "世間个人無塊比，恨咱當初落塗時，呆命干苦磨甲死，富貴差嫺甲使兒。",
          "Se3-kan e5 lang5 bo5 te3 pi2, hin7 lan2 tong-chhoe loh8-thou5 si5, phainn2-mia7 kan-khou2 boa5 kah si2, hu3-kui3 chhe-kan2 kah sai2-ji5."
        ],
        [
          "當今世界廣賣盡，富貴由命不由人，有个勸我我勸恁，咱來出世有領貧。",
          "Tong-kim se3-kai3 kong2 boe7 chin7, hu3-kui3 iu5-mia7 put iu5 jin5, u7 e5 khng3 goa2 goa2 khng3 lin2, lan2 lai5 chhut-si3 u7 nia2-pin5."
        ],
        [
          "命中八字有輕重，飛天刈角無彩工，有个咸萬無半項，公侯將相也是人。",
          "Mia7-tiong peh-ji7 u7 khin-tang7, poe-thinn koah-kak bo5 chhai2 kang, u7 e5 ham5-ban7 bo5 poann3 hang7, kong-hou5 chiong3-siong3 ia7 si7 lang5."
        ],
        [
          "不是才情伊有泡，這是命中有貞差，那有開化免人教，平平雙手一雙腳。",
          "M7 si7 chai5-cheng5 i u7-pha, che si7 mia7-tiong u7 cheng-chha, na7 u7 khai-hoa3 bian2 lang5 ka3 , pinn5-pinn5 siang-chhiu2 chit8 siang-kha."
        ],
        [
          "平平雙腳一雙手，富貴二字難得求，干苦个人恰長壽，前世做來今世收。",
          "Pinn5-pinn5 siang kha chit8 siang chhiu2, hu3-kui3 nng7 ji7 lan5-tit kiu5, kan-khou2 e5 lang5 khah tng5-siu7, cheng5-se3 choe3--lai5 tann-si3 siu."
        ],
        [
          "命中好呆免相箭，咱即干苦人有錢，求那平安無破病，人廣富貴由在天。",
          "Mia7-tiong ho2-phainn2 bian2 sio-chinn3, lan2 chiah kan-khou2 lang5 u7 chinn5, kiu5 na7 peng5-an bo5 phoa3-pinn7, lang5 kong2 hu3-kui3 iu5-chai7 thinn."
        ],
        [
          "好呆無塊通比評，自恨閻王無公平，干苦富貴三不等，有个着居媽祖宮。",
          "Ho2-phainn2 bo5 te3 thang pi2-pheng7, chu7-hin7 Giam5-ong5 bo5 kong-peng5, kan-khou2 hu3-kui3 sam-put-teng2, u7 e5 tioh8 ki Ma2-chou2 keng."
        ],
        [
          "註生娘娘註好好，夯刀來割都賣無，未前註食先註餓，由在天地去伐落。",
          "Chu3-sinn niu5-niu5 chu3 ho2-ho2, giah8 to lai5 koah to boe7 bo5, boe7-cheng5 chu3 chiah8 seng chu3 go7, iu5-chai7 thinn-te7 khi3 hoat8-loh8."
        ],
        [
          "莫非也是八字命，改勸世人大家聽，有人出世富貴子，食老即落乞食營。",
          "Bok8-hui ia7 si7 peh-ji7 mia7, kai2-khoan3 se3-jin5 tai7-ke thiann, u7 lang5 chhut-si3 hu3-kui3 kiann2, chiah8-lau7 chiah loh8 khit-chiah8 iann5."
        ],
        [
          "一半也是命登帶，榮華富貴天推排，不信斟酌想看覓，着食到老即能知。",
          "Chit8-poann3 ia7 si7 mia7 teng-tai3, eng5-hoa5 hu3-kui3 thinn chhui-pai5, m7 sin3 chim-chiok siunn7 khoann3-mai7, tioh8 chiah8 kau3 lau7 chiah e7 chai."
        ],
        [
          "有个少年食未老，為非作[代+狊]做過頭，敢無家火那銅斗，卜了親象放水流。",
          "U7 e5 siau3-lian5 chiah8 boe7 lau7, ui5-hui chok-tai2 choe3 ke3-thau5, kam2 bo5 ke-he2 na7 tang5-tau2, beh liau2 chhin-chhiunn7 pang3 chui2 lau5."
        ],
        [
          "無食到老不知影，勸恁朋友弟共兄，干苦富貴自恨命，虎死留皮人留名。",
          "Bo5 chiah8 kau3 lau7 m7 chai-iann2, khng3 lin2 peng5-iu2 ti7 kang7 hiann, kan-khou2 hu3-kui3 chu7 hin7-mia7, hou2 si2 lau5 phe5 lang5 lau5 mia5."
        ],
        [
          "註生婆姐無公平，代先註死即註生，人个尾鰍看不見，圓人能扁扁能圓。",
          "Chu3-sinn po5-chia2 bo5 kong-pinn5, tai7-seng chu3 si2 chiah chu3 sinn, lang5 e5 be2-liu khoann3 m7 kinn3, inn5--lang5 e7 pinn2 pinn2 e7 inn5."
        ],
        [
          "牛就快牽人奧料，無福趁錢居賣條，有通食穿好了了，百般為着腹肚飫。",
          "Gu5 chiu7 khoai3 khan lang5 oh liau7, bu5-hok than3-chinn5 ki boe7 tiau5, u7 thang chiah8-chheng7 ho2 liau2-liau2, pah-poann ui7 tioh8 pak-tou2 iau."
        ],
        [
          "不通卜食不珍動，誤了清春一世人，無大無小通映望，身苦病痛着無空。",
          "M7 thang beh chiah8 m7 tin2-tang7, gou7 liau2 chheng-chhun chit8-si3-lang5, bo5 toa7 bo5 se3 thang ng3-bang7, sin-khou2 pinn7-thiann3 tioh8 bo5 khang."
        ],
        [
          "人無千日能勇壯，人廣花無百日紅，骨力敢能奉笑怣，卜食不趁真不通。",
          "Lang5 bo5 chhian-jit8 e5 iong2-chong7, lang5 kong2 hoe bo5 pah-jit8 ang5, kut-lat8 kam2 e7 hong7 chhio3 gong7, beh chiah8 m7 than3 chin put-thong."
        ],
        [
          "做人得確着炳變，勤趁無論小可錢，有時身中那破病，即免居人腳腿邊。",
          "Choe3 lang5 tek-khak tioh8 peng2-pinn3, khin5 than3 bo5-lun7 sio2-khoa2 chinn5, u7-si5 sin-tiong na7 phoa3-pinn7, chiah bian2 ki lang5 kha-thui2 pinn."
        ],
        [
          "勸人心肝着折套，人無幾年通奔波，有通食用免煩惱，閻王註定實難逃。",
          "Khng3 lang5 sim-koann tioh8 thiat-tho3, lang5 bo5 kui2 ni5 thang phun-pho, u7 thang chiah8-eng7 bian2 hoan5-lo2, Giam5-ong5 chu3-tiann7 sit8 lan5 to5."
        ],
        [
          "世情是我上看破，有通食穿免箱磨，富貴干苦到死煞，平平過日敢有絕。",
          "Se3-cheng5 si7 goa2 siong7 khoann3-phoa3, u7 thang chiah8-chheng7 bian2 siunn boa5, hu3-kui3 kan-khou2 kau3 si2 soah, pinn5-pinn5 koe3-jit8 kann2 u7 choah8."
        ],
        [
          "一款有錢不甘用，有个未趁用代先，儉甲別人諫公景，乎伊有錢真不明。",
          "Chit8 khoan2 u7 chinn5 m7 kam eng7, u7 e5 be7 than3 eng7 tai7-seng, khiam7 kah pat8-lang5 kan3 kong-keng2, hou7 i u7 chinn5 chin put-beng5."
        ],
        [
          "有錢不用真無彩，無想卜用上大玳，儉食忍寒苦憐代，放乎子孫看活開。",
          "U7 chinn5 m7 eng7 chin bo5-chhai2, bo5 siunn7 beh eng7 siong7 toa7-tai7, khiam7-chiah8 lun2-koann5 khou2-lian5 tai7, pang3 hou7 kiann2-sun khoann3-oah8 khai."
        ],
        [
          "有个敢無大富戶，好額家火講萬租，出門衫褲目目補，出世世間做錢奴。",
          "U7 e5 kam2 bo5 toa7 hu3-hou7, ho2-giah8 ke-he2 kang2 ban7 chou, chhut-mng5 sann-khou3 bak8 bak8 pou2, chhut-si3 se3-kan choe3 chinn5-lou5."
        ],
        [
          "親象一款真可惜，食未無飽穿無燒，有錢顛倒奉扣笑，儉食忍寒真不着。",
          "Chhin-chhiunn7 chit khoan2 chin kho2-sioh, chiah8 be7 bo5 pa2 chheng7 bo5 sio, u7 chinn5 tian-to2 hong7 khioh chhio3, khiam7-chiah8 lun2-koann5 chin m7-tioh8."
        ],
        [
          "世間錢銀是好寶，免京目地奉看無，有錢使鬼能挨磨，呈好買人打敕挑。",
          "Se3-kan chinn5-gun5 si7 ho2-po2, bian2 kiann bak8-te7 hong7 khoann3 bo5, u7 chinn5 sai2 kui2 e7 e-boa5, theng3-ho2 boe2 lang5 phah thit-tho5."
        ],
        [
          "在人心肝个餘算，有錢个人恰寒宣，欺貧重富百百款，流這名聲奉流傳。",
          "Chai7 lang5 sim-koann e5 i7-soan3, u7 chinn5 e5 lang5 khah han5-soan, khi-pin5 tiong7-hu3 pah-pah khoan2, lau5 che mia5-siann hong7 liu5-thoan5."
        ],
        [
          "通人欺貧恰重富，世間無錢着恰輸，錦上添花人人有，雪中送炭世間巫。",
          "Thong-lang5 khi-pin5 khah tiong7-hu3, se3-kan bo5 chinn5 tioh8 khah su, gim2-siong7 thiam-hoe lang5-lang5 u7, soat-tiong song3 than3 se3-kan bu5."
        ],
        [
          "貧在路邊無人認，富在深山有遠親，父子都是錢要緊，無錢目地人看輕。",
          "Pin5 chai7 lou7-pinn bo5 jin5 jin7, hu3 chai7 chhim-san iu2 oan2-chhin, pe7-kiann2 to si7 chinn5 iau3-kin2, bo5 chinn5 bak8-te7 lang5 khoann3-khin."
        ],
        [
          "淺淺理由來皆論，父子有錢刀鄉分，卜死着留破病本，免放箱多乎子孫。",
          "Chhian2-chhian2 li2-iu5 lai5 kai5 lun7, pe7-kiann2 u7 chinn5 to kheng5-hun, beh si2 tioh8 lau5 phoa3-pinn7 pun2, bian2 pang3 siunn choe7 hou7 kiann2-sun."
        ],
        [
          "烈位有榮聽我講，賣須勸善聽三冬，父母恩情是真重，伊來生咱咱生人。",
          "Liat8-ui7 u7 eng5 thiann goa2 kang2, boe7-su khoan3-sian7 thiann sann tang, pe7-bu2 un-cheng5 si7 chin tang7, i lai5 sinn lan2 lan2 sinn lang5."
        ],
        [
          "父母生子世傳世，世情看透無幾个，有子人廣有後下，即免落人嘴唇皮。",
          "Pe7-bu2 sinn kiann2 se3 thoan5 se3, se3-cheng5 khoann3 thau3 bo5 kui2 e5, u7 kiann2 lang5 kong2 u7 au7-e7, chiah bian2 loh8 lang5 chhui3-tun5 phe5."
        ],
        [
          "無子都也免苦疼，目周我看外多人，生着好子即有望，呆子多个無彩工。",
          "Bo5 kiann2 to ia7 bian2 khou2-thang3, bak8-chiu goa2 khoann3 goa7 choe7 lang5, sinn tioh8 ho2-kiann2 chiah u7 bang7, phainn2-kiann2 choe7 e5 bo5-chhai2 kang."
        ],
        [
          "人廣好子不用多，呆子多个討連回，干己頭路無愛做，飫來飽去塊遊街。",
          "Lang5 kong2 ho2-kiann2 m7-bian2 choe7, phainn2-kiann2 choe7 e5 tho2 lian5-hoe5, ka-ki7 thau5 lou7 bo5 ai3 choe3, iau lai5 pa2 khi3 teh iu5-koe."
        ],
        [
          "那甲好子免多个，呆子萬牛相挨挮，莫非也是相欠債，害因父母磨老皮。",
          "Na7 kah ho2-kiann2 bian2 choe7 e5, phainn2-kiann2 ban7-gu5 sio e-the, bok8-hui ia7 si7 sio khiam3-che3, hai7 in pe7-bu2 boa5 lau7-phe5."
        ],
        [
          "父母飼子無論飯，望卜親淺頭毛長，無宜呆子那孵卵，祖家設着大南門。",
          "Pe7-bu2 chhi7 kiann2 bo5-lun7 png7, bang7 beh chhin-chhian2 thau5-mng5 tng5, bo5-gi5 phainn2-kiann2 na7 pu5-nng7, chou2-ke siat ti7 toa7 lam5-mng5."
        ],
        [
          "大家心肝那明籠，開心暗幸先不通，政府力着罪真重，着去監獄做犯人。",
          "Tai7-ke sim-koann na7 beng5-lang2, khui-sim am3-heng7 seng m7 thang, cheng3-hu2 liah8 tioh8 choe7 chin tang7, tioh8 khi3 kann-gak8 choe3 hoan7-lang5."
        ],
        [
          "做人心肝着正道，奸雄二字不通學，那是少年有做操，改惡從善事就無。",
          "Choe3 lang5 sim-koann tioh8 cheng3-to7, kan-hiong5 nng7 ji7 m7 thang oh8, na7 si7 siau3-lian5 u7 choe3 chho3, kai2-ok chiong5-sian7 su7 chiu7 bo5."
        ],
        [
          "心肝那是有了改，頭聽到尾恁着知，世間名利人人愛，人廣有道即得財。",
          "Sim-koann na7 si7 u7 liau2-kai2, thau5 thiann kau3 be2 lin2 tioh8 chai, se3-kan beng5-li7 lang5-lang5 ai3, lang5 kong2 iu2-to7 chiah tit-chai5."
        ],
        [
          "在人心肝个志氣，山是可改性難移，有个家內赤甲死，不義之財無愛碟。",
          "Chai7 lang5 sim-koann e5 chi3-khi3, soann si7 kho2 kai2 seng3 lan5 i5, u7 e5 ka-lai7 chhiah kah si2, put-gi7 chi chai5 bo5 ai3 tih8."
        ],
        [
          "一人一款个形相，世間做人有奸忠，甲因父母刀無諒，乎伊能好天不容。",
          "Chit8 lang5 chit8 khoan2 e5 heng5-siong3, se3-kan choe3 lang5 u7 kan-tiong, kah in pe7-bu2 to bo5 liong7, hou7 i e7 ho2 thian put-iong5."
        ],
        [
          "有个一生真忠義，富而無怨貧無欺，甘願度苦過日止，干苦永有出頭時。",
          "U7 e5 it-seng chin tiong-gi7, hu3 ji5 bu5 oan3 pin5 bu5 khi, kam-goan7 tou7-khou2 ke3 jit8-chi2, kan-khou2 eng2 u7 chhut-thau5 si5."
        ],
        [
          "做人詐奸無路用，一世搶人後世形，善惡到頭着報應，遠着千里近目前。",
          "Choe3 lang5 cha3-kan bo5 lou7-eng7, chit8-si3 chhiunn2 lang5 au7-se3 heng5, sian7-ok kau3 thau5 tioh8 po3-eng3, hng7 ti7 chhian-li2 kin7 bak8-cheng5."
        ],
        [
          "道德二字為根本，父子無情絕五倫，後日老來那失運，看活食飯干苦吞。",
          "To7-tek nng7 ji7 ui7 kin-pun2, pe7-kiann2 bo5 cheng5 choat8 ngou2-lun5, au7-jit8 lau7--lai5 na7 sit-un7, khoann3-oah8 chiah8 png7 kan-khou2 thun."
        ],
        [
          "能做兄弟如手足，父母親情是骨肉，做人有照父母約，日後即有好結局。",
          "E7 choe3 hiann-ti7 ju5 chhiu2-chiok, pe7-bu2 chhin-chiann5 si7 kut-jiok8, choe3 lang5 u7 chiau3 pe7-bu2 iok, jit8-au7 chiah u7 ho2 kiat-kiok8."
        ],
        [
          "勸恁朋友着做好，世間暫時來敕桃，時刻那到念乜倒，江山某子半項無。",
          "Khng3 lin2 peng5-iu2 tioh8 choe3 ho2, se3-kan chiam7-si5 lai5 thit-tho5, si5-khek na7 kau3 liam5-mi to2, kang-san bou2-kiann2 poann3 hang7 bo5."
        ],
        [
          "代先勸恁老兄弟，那有三子共五兒，小漢應當着教示，長大成人油在伊。",
          "Tai7-seng khng3 lin2 lau7 hiann-ti7, na7 u7 sam chi2 kiong7 ngou2 ji5, se3-han3 eng3-tong tioh8 ka3-si7, tiong2-tai7 seng5-jin5 iu5-chai7 i."
        ],
        [
          "有个是大想無到，子兒亂來廣伊賢，飼大即乎子不孝，養欲功勞放水流。",
          "U7 e5 si7-toa7 siunn7 bo5 kau3, kiann2-ji5 loan7 lai5 kong2 i gau5, chhi7 toa7 chiah hou7 kiann2 put-hau3, iong2-iok8 kong-lo5 pang3 chui2 lau5."
        ],
        [
          "子兒不通箱力愛，小漢乎伊亂亂來，別日長成即知害，乎伊不孝合英皆。",
          "Kiann2-ji5 m7 thang siunn lek8-ai3, se3-han3 hou7 i loan7 loan7 lai5, pat8-jit8 tiong2-seng5 chiah chai hai7, hou7 i put-hau3 hap8 eng-kai."
        ],
        [
          "做人是大着打韃，子兒無孝上晟力，無彩心神用一札，飼子不孝大不達。",
          "Choe3 lang5 si7-toa7 tioh8 phah-tat, kiann2-ji5 bo5 hau3 siong7 chiah8-lat8, bo5-chhai2 sim-sin5 eng7 chit8 chat8, chhi7 kiann2 put-hau3 toa7 m7-tat8."
        ],
        [
          "能居好子是德幸，識父識母自然生，箱過束捕無路用，前世冤孽明明明。",
          "Leng5 ki ho2-kiann2 si7 tek-heng7, bat pe7 bat bu2 chu7-jian5 seng, siunn koe3 sok-pak8 bo5 lou7-eng7, cheng5-se3 oan-giat8 beng5-beng5-beng5."
        ],
        [
          "邊歌勸恁正朋友，來做父子是冤仇，好呆子兒免瓊救，一但無常萬事休。",
          "Pian koa khng3 lin2 cheng3 peng5-iu2, lai5 choe3 pe7-kiann2 si7 oan-siu5, ho2-phainn2 kiann2-ji5 bian2 kheng5-kiu3, it-tan7 bu5-siong5 ban7-su7 hiu."
        ],
        [
          "勸恁父母着有孝，淫朋睹友不通交，有趁着緊娶家後，通送父母上山頭。",
          "Khng3 lin2 pe7-bu2 tioh8 iu2-hau3, im5-peng5 tou2-iu2 m7 thang kau, u7 than3 tioh8 kin2 chhoa7 ke-au7, thang sang3 pe7-bu2 chiunn7 soann-thau5."
        ],
        [
          "做人子兒着孝順，報答養欲个深恩，那有趁錢着札準，娶某生子通傳孫。",
          "Choe3 lang5 kiann2-ji5 tioh8 hau3-sun7, po3-tap iong2-iok8 e5 chhim-un, na7 u7 than3-chinn5 tioh8 chat-chun2, chhoa7 bou2 sinn kiann2 thang thoan5 sun."
        ],
        [
          "勸恁父母着奉敬，癸咱十月个恩情，趁多趁小恰儉用，人廣家和萬事成。",
          "Khng3 lin2 pe7-bu2 tioh8 hong7-keng3, kui2 lan2 chap8 geh8 e5 un-cheng5, than3 choe7 than3 chio2 khah khiam7 eng7, lang5 kong2 ka-ho5 ban7-su7 seng5."
        ],
        [
          "歌仔念甲者叉擺，大家添丁大發財，無尫姿娘嫌好婿，無論嫁出招入來。",
          "Koa-a2 liam7 kah chia chhe2-pai2, tai7-ke thiam-teng toa7 hoat-chai5, bo5 ang chu-niu5 hiam5 ho2 sai3, bo5-lun7 ke3 chhut chio--jip8-lai5."
        ],
        [
          "查埔聽歌大趁錢，查某聽歌生校生，囝仔聽歌賣流鼻，返去一家傳傳圓。",
          "Cha-pou thiann koa toa7-than3-chinn5, cha-bou2 thiann koa sinn hau7-sinn, gin2-a2 thiann koa boe7 lau5-phinn7, tng2--khi3 chit8-ke thoan5-thoan5-inn5."
        ],
        [
          "聽歌那有作田人，返去个年好收冬，有人坐船出外港，乎伊順風一片帆。",
          "Thiann koa na7 u7 cho3-chhan5 lang5, tng2--khi3 e5 ni5 ho2 siu-tang, u7 lang5 che7 chun5 chhut goa7-kang2, hou7 i sun7-hong it-phian3 phang5."
        ],
        [
          "甲長聽歌昇保正，趁食查某痛契兄，老人聽歌老養件，拔繳聽着即時營。",
          "Kah-tiunn2 thiann koa seng po2-chiann3, than3-chiah8 cha-bou2 thiann3 kheh-hiann, lau7-lang5 thiann koa lau7 iong2-kiann7, poah8-kiau2 thiann tioh8 chek-si5 iann5."
        ]
      ],
      "篇名": "新編人心不足歌"
    }
  ]
}
