{
  "作者": "劉主常",
  "出版年": "1930",
  "出版者": "台灣教會公報社",
  "文類": "戲劇",
  "書寫系統": "羅馬字",
  "資料": [
    {
      "段": [
        [
          "大歡喜 e5好消息  ﹙路 2：10﹚",
          "Toa7 hoaN-hi2 e5 ho2 Siau-sit  (Lou7 2:10)"
        ],
        [
          "台南",
          "Tai5-lam5"
        ],
        [
          "這齣劇是beh hou7 主日學高等科做，來寫 e5。內容照先生e5 意思，淡薄變更無要緊，總是beh 教學生 e5以前，要緊先生著研究，主出世hit 時e5 猶太 e5 社會狀態，亦說明hou7學生明白。",
          "Chit chhut kek8 si7 beh hou7 Chu2-jit8-oh8 ko-teng2 kho cho3, lai5 sia2 e5.  Lai7-iong5 chiau3 sian-seN e5 i3-su3, tam7-poh8 pian3-keng bo5 iau3-kin2, chong2-si7 beh ka3 hak8-seng e5 i2-cheng5, iau3-kin2 sian-seN tioh8 gian2-kiu3, Chu2 chhut-si3 hit si5 e5 Iu5-thai3 e5 sia7-hoe7 chong7-thai3, iah8 soat-beng5 hou7 hak8-seng beng5-pek8."
        ],
        [
          "若這te3劇會thang 幫贊列位主日學 e5 聖誕祝賀會，是我e5 心所願。",
          "Na7 chit te3 kek8 e7-thang pang-chan7 liat8-ui7 Chu2-jit8-oh8 e5 Seng3-tan3 Chiok-ho7-hoe7, si7 goa2 e5 sim sou2 goan7."
        ],
        [
          "人物。 1.顧羊--e5， A. B. C.D. E. F......",
          "Jin5-but8.  1.Kou3-iuN5--e5, A. B. C. D. E. F......."
        ],
        [
          "2.天使一名。其他數名。",
          "2.ThiN-sai3 chit8 mia5.  Ki5-thaN sou3-mia5."
        ],
        [
          "場所。伯利恆野外。",
          "TiuN5-sou2.  Pek-li7-heng5 ia2-goa7."
        ],
        [
          "準備。 1.背景—羊群teh睏，天有星。",
          "Chun2-pi7.  1. Poe7-keng2—iuN5-kun5 teh khun3, thiN u7 chheN."
        ],
        [
          "2.舞臺—左﹙右﹚爿一塊石椅。",
          "2. Bu2-tai5—cho2 (iu7) peng5 chit8 te3 chioh8-i2."
        ],
        [
          "3.照明— 暗暗。",
          "3. Chiau3-beng5— am3-am3."
        ],
        [
          "﹙Tui3 舞臺正爿顧羊e5 入來﹚。",
          "(Tui3 bu2-tai5 chiaN3-peng5 kou3-iuN5--e5 jip8--lai5)."
        ],
        [
          "A. 「E昏thai3才冷去。空氣靜到那親像真莊嚴e5 款。羊仔攏乖乖teh睏，咱來烘一下仔火le3，才來睏。」",
          "A.`E-hng thai3 chiah leng2--khi3. Khong-khi3 cheng7 kau3 na2 chhin-chhiuN7 chin chong-giam5 e5 khoan2. IuN5-a2 long2 koai-koai teh khun3, lan2 lai5 hang chit8-e7-a2 hoe2 le3, chiah lai5 khun3.'"
        ],
        [
          "一同 「an2-ni 好。」.....",
          "It-tong5`an2-ni ho2.'......"
        ],
        [
          "﹙E做中心，一同坐﹚",
          "(E Cho3 tiong-sim, it-tong5 che7)"
        ],
        [
          "B.﹙無元氣﹚「A2-a2-a2﹗世間thai3會才無心適，逐日to teh hou7 羅馬官kap兵捆著，咱beh an2-choaN2樣過日le3﹗」﹙吐氣﹚。",
          "B. (Bo5 goan5-khi3)`A2-a2-a2!  Se3-kan thai3 e7 chiah bo5 sim-sek, tak8-jit8 to teh hou7 Lo5-ma2 koaN kap peng khun2-tiok8, lan2 beh an2-choaN2-iuN7 koe3-jit8 le3!'  (thou2-khui3)."
        ],
        [
          "C. 「有影就著﹗以色列 e5 百姓m7知著ti7 tang時才會tui3這個艱苦 e5 生活受thau2放。」﹙有一下仔﹚。",
          "C.`U7-iaN2 to7 tioh8!  I2-sek-liat8 e5 peh-siN3 m7 chai tioh8 ti7 tang-si5 chiah e7 tui3 chit e5 kan-khou2 e5 seng-oah8 siu7 thau2-pang3.'(U7 chit8-e7-a2)."
        ],
        [
          "D. 「我teh想hit個號做彌賽亞hit個，若較緊來m7 chiaN5好。」",
          "D.`Goa2 teh siuN7 hit e5 ho7-choe3 Bi2-sai3-a hit e5, na7 khah kin2 lai5 m7 chiaN5 ho2.'"
        ],
        [
          "E. 「著 la3﹗﹙較重 e5 聲﹚大家聽le3﹗我昨前日去耶路撒冷e5 時，有去殿nih8，tu2好聽見先生teh講hit個彌賽亞koh無偌久會來咱這個 Pek-li7-heng5。」﹙一同真gong5-ngiah8 坐theng5﹚",
          "E.`Tioh8 la3!  (Khah tang7 e5 siaN) tai7-ke thiaN le3!  Goa2 cho3-cheng5-jit8 khi3 Ia5-lou7-sat-leng2 e5 si5, u7 khi3 tian7--nih8, tu2 ho2 thiaN-kiN3 sian-siN teh kong2 hit e5 Bi2-sai3-a koh bo5 loa7 ku2 e7 lai5 lan2 chit e5 Pek-li7-heng5.' (It-tong5 chin gong5-ngiah8 che7 theng5)"
        ],
        [
          "D. 啥貨ah﹗彌賽亞beh來honn3﹗",
          "D. SiaN2 hoe3 ah!  Bi2-sai3-a beh lai5 honn3!"
        ],
        [
          "F. An2-choaN2﹗Beh來咱chia honn3﹗",
          "F. An2-choaN2! Beh lai5 lan2 chia honn3!"
        ],
        [
          "B. ﹙猶原無元氣﹚He kaN2是先生講m7著，抑是你聽m7著。",
          "B. (Iu5-goan5 bo5 goan5-khi3)  He kaN2 si7 sian-seN kong2 m7-tioh8, a2 si7 li2 thiaN m7-tioh8."
        ],
        [
          "E.無ah﹗人先生掀先知米加 e5 冊讀講，「獨獨lin2 伯利恆、I-hoat-tai7 ti7 猶大e5 城中，雖然卑微，若是teh beh有仁君tui3 lin2出，替我照顧以色列e5 百姓。」 An2-ni 我明明有聽見。",
          "E. Bo5 ah!  Lang5 Sian-seN hian Sian-ti Bi2-ka e5 chheh thak8 kong2, “Tok8-tok8 lin2 Pek-li7-heng5, I-hoat-tai7 ti7 Iu5-tai7 e5 siaN5-tiong, sui-jian5 pi-bi5, na7 si7 teh beh u7 jin5 kun tui3 lin2 chhut, thoe3 goa2 chiau3-kou3 I2-sek-liat8 e5 peh-siN3.” An2-ni goa2 beng5-beng5 u7 thiaN-kiN3."
        ],
        [
          "A.Hit個彌賽亞的確會趕hia e5 驕傲 e5 羅馬官府kap hia e5 殘忍 e5 軍隊tui3咱猶太國出去。",
          "A. Hit e5 Bi2-sai3-a tek-khak e7 koaN2 hia e5 kiau-ngou7 e5 Lo5-ma2 koaN-hu2 kap hia e5 chan5-jim2 e5 kun-tui7 tui3 lan2 Iu5-thai3 kok chhut--khi3."
        ],
        [
          "C.著lah﹗的確會征服世界攏總 e5 國家。耶路撒冷起一間真sui2 e5 王宮，hou7 彌賽亞坐位做皇帝。",
          "C. Tioh8 lah!  Tek-khak e7 cheng-hok8 se3-kai3 long2-chong2 e5 kok-ka.  Ia5-lou7-sat-leng2 khi2 chit8 keng chin sui2 e5 Ong5-kiong, hou7 Bi2-sai3-a che7 ui7 cho3 Hong5-te3."
        ],
        [
          "D.以色列 e5 百姓變真強，真好額，咱會thang 做真gau5 e5 大官。",
          "D. I2-sek-liat8 e5 peh-seN3 piN3 chin kiong5, chin ho2-giah8, lan2 e7-thang cho3 chin gau5 e5 toa7-koaN."
        ],
        [
          "E.M7是ah﹗先生講hit個彌賽亞，m7是hit 號戰爭e5 皇帝。",
          "E. M7 si7 ah!  Sian-seN kong2 hit e5 Bi2-sai3-a, m7 si7 hit ho7 chian3-cheng e5 hong5-te3."
        ],
        [
          "B. ﹙小可元氣﹚無是甚mih8款 e5 皇帝leh﹗趕緊講nouh﹗",
          "B. (Sio2-khoa2 goan5-khi3) Bo5 si7 sim2-mih8 khoan2 e5 hong5-te3 leh!  KoaN2-kin2 kong2 nouh!"
        ],
        [
          "E.先生掀先知以賽亞寫hit本大本聖冊讀講，「有一個子beh出世，是上帝賞賜 e5，咱受伊e5利益；伊的確擔當國家e5 政事，稱呼m7若一樣，叫做神妙、謀事全能 e5 上帝，永活e5主宰，平和e5 仁君。」講是平和 e5 仁君lah﹗",
          "E. Sian-seN hian Sian-ti I2-sai3-a sia2 hit pun2 toa7-pun2 Seng3-chheh thak8 kong2, “U7 chit8 e5 kiaN2 beh chhut-si3, si7 Siong7-te3 siuN2-su3 e5, lan2 siu7 i e5 li7-ek; i tek-khak tam-tng kok-ka e5 cheng3-su7, chheng-hou m7-na7 chit8-iuN7, kio3-choe3 Sin5-biau7, Bou5-su7 Choan5-leng5 e5 Siong7-te3, eng2-oah8 e5 Chu2-chaiN2, Peng5-ho5 e5 jin5-kun.”Kong2 si7 peng5-ho5 e5 jin5-kun lah!"
        ],
        [
          "﹙忽然天變光，顧羊e5 攏著驚；天使出現﹚。",
          "(Hut-jian5 thiN piN3 kng, kou3-iuN5 e5 long2 tioh8 kiaN; thiN-sai3 chhut-hian7)."
        ],
        [
          "天使.莫tit驚；因為我報lin2大歡喜 e5 消息，hou7 百姓攏有份，因為今仔日ti7 大衛 e5 城伯利恆，已經為著lin2 生一個拯救 e5，就是主基督。Lin2 beh看見一個嬰仔用布包，睏ti7 馬槽內，這個就是hou7 lin2做記號。",
          "ThiN-sai3. Boh8-tit kiaN; in-ui7 goa2 po3 lin2 toa7 hoaN-hi2 e5 siau-sit, hou7 peh-seN3 long2 u7 hun7, in-ui7 kin-a2-jit8 ti7 Tai7-pit8 e5 siaN5 Pek-li7-heng5, i2-keng ui7 tioh8 lin2 seN chit8 e5 chin2-kiu3 e5, chiu7-si7 Chu2 Ki-tok.  Lin2 beh khoaN3-kiN3 chit8 e5 eN-a2 eng7 pou3 pau, khun3 ti7 be2-cho5 lai7, chit e5 chiu7-si7 hou7 lin2 cho3 ki3-ho7."
        ],
        [
          "﹙天兵 kap 天使出來吟詩 ﹙聖歌隊亦好﹚讚美歌 60 首 1 節 (兩擺)抑是聖詩145 首攏總。",
          "(Thian-peng kap thiN-sai3 chhut lai5 gim5-si  (Seng3-koa-tui7 iah8 ho2) Chan3-bi2-koa 60 siu2 1 chat  (nng7 pai2) a2 si7 Seng3-si 145 siu2 long2-chong2."
        ],
        [
          "(天使離開，天變暗。)",
          "(ThiN-sai3 li7-khui, thiN pian3 am3.)"
        ],
        [
          "(有一下仔，顧羊e5 才企起來。)",
          "(U7 chit8-e7-a2, kou3-iuN5 e5 chiah khia7--khi2-lai5.)"
        ],
        [
          "F.O﹗彌賽亞出世lah﹗救主咱e5 王出世lah﹗",
          "F. O!  Bi2-sai3-a chhut-si3 lah!  Kiu3-chu2 lan2 e5 ong5 chhut-si3 lah!"
        ],
        [
          "E.咱著趕緊來去伯利恆，來去拜hit個天使報咱e5 救主基督。一同。我亦來去……趕緊來去……",
          "E. Lan2 tioh8 koaN2-kin2 lai5 khi3 Pek-li7-heng5, lai5 khi3 pai3 hit e5 thiN-sai3 po3 lan2 e5 Kiu3-chu2 Ki-tok.  It-tong5.  Goa2 iah8 lai5-khi3......  KoaN2-kin2 lai5-khi3......"
        ],
        [
          "(顧羊e5 tui3 入來e5 所在出去。)",
          "(Kou3-iuN5 e5 tui3 jip8 lai5 e5 sou2-chai7 chhut--khi3.)"
        ],
        [
          "﹙聖詩146 首 1 節。聖歌隊﹚。",
          "(Seng3 si 146 siu2 1 chat. Seng3-koa-tui7)."
        ]
      ],
      "篇名": "對話戲"
    }
  ]
}
