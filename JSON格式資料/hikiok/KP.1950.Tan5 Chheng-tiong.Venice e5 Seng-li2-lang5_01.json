{
  "作者": "陳清忠",
  "出版年": "1950",
  "出版者": "台灣教會公報社",
  "文類": "戲劇",
  "書寫系統": "羅馬字",
  "資料": [
    {
      "段": [
        [
          "譯",
          "ek8"
        ],
        [
          "（法庭）Shakesprare",
          "(Hoat-teng5) Shakesprare"
        ],
        [
          "序",
          "Su7"
        ],
        [
          "這本是淡水純德女子中學校e5校長陳清忠先生，tui3 Shakespeare「The Merchant Of Venice」翻譯--e5。Ti7 chia深深ai3 ka7伊說多謝。",
          "Chit pun2 si7 Tam7-chui2 Sun5-tek Lu2-chu2 Tiong-hak8-hau7 e5 Hau7-tiuN2 Tan5 Chheng-tiong Sian-siN, tui3 Shakespeare “The Merchant Of Venice” hoan-ek8--e5. Ti7 chia chhim-chhim ai3 ka7 i seh to-sia7."
        ],
        [
          "這幫青年團契臨時總會聚集ti7台中e5時，有議決ai3將這本緊緊印，ai3赴年尾，向望濟濟位e5團契e5文藝部，ti7救主誕e5時會注文來用。",
          "Chit pang Chheng-lian5 Thoan5-khe3 Lim5-si5 Chong2-hoe7 chu7-chip8 ti7 Tai5-tiong e5 si5, u7 gi7-koat ai3 chiong chit pun2 kin2-kin2 in3, ai3 hu3 ni5-be2, ng3-bang7 choe7-choe7 ui7 e5 thoan5-khe3 e5 bun5-ge7-pou7, ti7 Kiu3-chu2 tan3 e5 si5 oe7 chu3-bun5 lai5 eng7."
        ],
        [
          "明有德T.K.C.名譽總幹事台北10月12日1950",
          "Beng5 Iu2-tek T.K.C. Beng5-u7 Chong2-kan3-su7  Tai5-pak 10 geh8 12 jit8 1950"
        ],
        [
          "「Venice e5 商人」概要",
          "“Venice e5 Siong-jin5” Khai3-iau3"
        ],
        [
          "Venice e5 生理人 Antonio 看見伊e5親友 Bassanio ai3 beh去 Belmont 求婚ti7一個真好額，尚且真sui2 e5小姐名叫 Portia，有欠用錢項，心肝真艱苦，不止同情伊，總是tu2-tng7伊本身無現金，所以有去ka7伊平時不止厭惡，hit個放重利e5猶太人，叫做 Shylock ，beh ka7伊借3000 Ducat來hou7伊。總是這個 Shylock 常常bat hou7 chiah e5 Christian侮辱，蹧踏伊、罵伊放重利；所以心底真無歡喜，chhe7機會beh ka7 in報冤仇。真tu2好，tu2-tng7 Antonio來beh ka7伊借3000 Ducat，伊隨時答應伊，講伊無beh ka7伊提重e5利息，kan-ta著立契約寫明，若是過期限e5時，著將伊身軀e5肉一斤來做kho-liau7 。",
          "Venice e5 seng-li2 lang5 Antonio khoaN3-kiN3 i e5 chhin-iu2 Bassanio ai3 beh khi3 Belmont kiu5-hun ti7 chit8 e5 chin ho2-giah8, siong7-chhiaN2 chin sui2 e5 sio2-chia2 mia5 kio3 Portia, u7 khiam3-eng7 chiN5-hang7, sim-koaN chin kan-khou2, put-chi2 tong5-cheng5 i, chong2-si7 tu2-tng7 i pun2-sin bo5 hian7-kim, sou2-i2 u7 khi3 ka7 i peng5-si5 put-chi2 iam3-oN3, hit e5 pang3 tang7-lai7 e5 Iu5-thai3 lang5, kio3-choe3 Shylock, beh ka7 i chioh 3000 Ducat lai5 hou7 i. Chong2-si7 chit e5 Shylock siong5-siong5 bat hou7 chiah e5 Christian bu2-jiok8, chau-that i, ma7 i pang3 tang7-lai7; sou2-i2 sim-toe2 chin bo5 hoaN-hi2, chhe7 ki-hoe7 beh ka7 in po3 oan-siu5. Chin tu2-ho2, tu2-tng7 Antonio lai5 beh ka7 i chioh 3000 Ducat, i sui5-si5 tah-eng3 i, kong2 i bo5 beh ka7 i theh8 tang7 e5 li7-sek, kan-ta tioh8 lip8 khoe3-iok sia2 beng5, na7 si7 ke3 ki5-han7 e5 si5, tioh8 chiong i seng-khu e5 bah chit8 kun lai5 choe3 kho-liau7."
        ],
        [
          "後來 Bassanio 求婚ti7 Portia e5小姐e5事，得著成功，續成婚，也siang7 hit時伊e5朋友 Gratiano 也 kap Nerissa 結婚。大家teh歡喜e5中間，忽然收著 Antonio e5批講：伊e5商船有摃破，有tu2著破產e5運命，尚且tui3 Shylock 借hit條債務也滿期，boe7得thang還，所以Shylock有訴訟ti7法庭，要求beh取伊身軀一斤e5肉。Bassanio 為著beh救伊e5親友 Antonio，就趕緊轉去Venice。伊e5某 Portia 心內也有扑算e5所在，就假裝男子，稱做 Padua e5 Bellario博士e5 代理；帶 Nerissa 假做伊e5書記，也趕緊起身去Venice e5 法庭，Portia用甚物奇智來救伊e5丈夫e5親友Antonio。Ti7這場真出名e5場面，就是Venice e5法庭teh-beh來解決。這齣猶原是英國e5文豪Shakespeare作--e5。",
          "Au7-lai5 Bassanio kiu5-hun ti7 Portia e5 sio2-chia2 e5 su7, tit tioh8 seng5-kong, soa3 seng5-hun, ia7 siang7 hit-si5 i e5 peng5-iu2 Gratiano ia7 kap Nerissa kiat-hun. Tai7-ke teh hoaN-hi2 e5 tiong-kan, hut-jian5 siu tioh8 Antonio e5 phoe kong2: I e5 siong-chun5 u7 kong3 phoa3, u7 tu2 tioh8 pho3-san2 e5 un7-beng7, siong7-chhiaN2 tui3 Shylock chioh hit tiau5 che3-bu7 ia7 boan2-ki5, boe7-tit-thang heng5, sou2-i2 Shylock u7 sou3-siong7 ti7 hoat-teng5, iau3-kiu5 beh chhu2 i seng-khu chit8 kun e5 bah. Bassanio ui7 tioh8 beh kiu3 i e5 chhin-iu2 Antonio, chiu7 koaN2-kin2 tng2 khi3 Venice. I e5 bou2 Portia sim-lai7 ia7 u7 phah-sng3 e5 sou2-chai7, chiu7 ka2-chong lam5-chu2, chheng choe3 Padua e5 Bellario phok-su7 e5 tai7-li2; toa3 Nerissa ke2-choe3 i e5 su-ki3, ia7 koaN2-kin2 khi2-sin khi3 Venice e5 hoat-teng5, Portia eng7 sim2-mih8 ki5-ti3 lai5 kiu3 i e5 tiong7-hu e5 chhin-iu2 Antonio. Ti7 chit tiuN5 chin chhut-mia5 e5 tiuN5-bin7, chiu7-si7 Venice e5 hoat-teng5 teh-beh lai5 kai2-koat. Chit chhut iu5-goan5 si7 Eng-kok e5 bun5-ho5 Shakespeare chok--e5."
        ],
        [
          "Venice e5 法庭",
          "Venice e5 Hoat-teng5"
        ],
        [
          "公爵、貴族、Antonio、Bassanio、Gratiano、Salerio以及其他出場。",
          "Kong-chiok, Kui3-chok8, Antonio, Bassanio, Gratiano, Salerio i2-kip8 ki5-thaN chhut-tiuN5."
        ],
        [
          "公爵：Antonio有出庭抑無？",
          "Kong-chiok: Antonio u7 chhut-teng5 a2 bo5?"
        ],
        [
          "Antonio：有，閣下，ti7 chia。",
          "Antonio: U7, Kok-ha7, ti7 chia."
        ],
        [
          "公爵：我替你真可憐，因為你為著beh答辯這個boe7會憐憫人，無一屑仔慈悲心，非道e5惡漢，無情e5原告，chiah著來法庭。",
          "Kong-chiok: Goa2 thoe3 li2 chin kho2-lin5, in-ui7 li2 ui7 tioh8 beh tap-pian7 chit e5 boe7-oe7 lin5-bin2 lang5, bo5 chit8-sut-a2 chu5-pi sim, hui-to7 e5 ok-han3, bu5-cheng5 e5 goan5-ko3, chiah tioh8 lai5 hoat-teng5."
        ],
        [
          "Antonio：聽見講閣下為著這層事不止出力來苦勸原告，總是伊一屑仔beh聽，尚且不論如何法律上e5手段，boe7得thang救我脫出伊e5毒心e5範圍，所以我已經十分忍耐窮志來抵抗伊e5亂步，用冷靜e5心肝，大e5覺悟beh忍受伊e5殘逆e5非為。",
          "Antonio: ThiaN-kiN3 kong2 Kok-ha7 ui7 tioh8 chit chan5 su7 put-chi2 chhut-lat8 lai5 khou2-khng3 goan5-ko3, chong2-si7 i chit8-sut-a2 beh thiaN, siong7-chhiaN2 put-lun7 ju5-ho5 hoat-lut8 siong7 e5 chhiu2-toaN7, boe7-tit-thang kiu3 goa2 thoat-chhut i e5 tok8-sim e5 hoan7-ui5, sou2-i2 goa2 i2-keng chap8-hun jim2-nai7 kiong5-chi3 lai5 ti2-khong3 i e5 loan7-pou7, eng7 leng2-cheng7 e5 sim-koaN, toa7 e5 kak-gou7 beh jim2-siu7 i e5 chan5-gek8 e5 hui-ui5."
        ],
        [
          "公爵：Lin2一個去召hit個猶太人入庭。",
          "Kong-chiok: Lin2 chit8 e5 khi3 tiau3 hit e5 Iu5-thai3 lang5 jip8-teng5."
        ],
        [
          "Salerio：伊ti7門外teh等。Ah！閣下，伊這陣入庭lah！（Shylock入場）",
          "Salerio: I ti7 mng5-goa7 teh tan2. Ah! Kok-ha7, i chit-chun7 jip8-teng5 lah! (Shylock jip8-tiuN5)"
        ],
        [
          "公爵：閃開，hou7伊thang企ti7本官e5面前。（對Shylock）Shylock ah，人人都teh想，我也是an2-ni，ti7這個事尾，結局你teh-beh改換你到今所囥歹e5所想，比hit時你所請求，看了真奇怪，真殘忍e5事；你teh-beh用koh較奇怪e5款式來表示你e5慈悲kap憐憫；也你所要求e5 kho-liau7，就是一個信實e5生理人e5肉一斤，不但你無beh強請，到尾續受人情慈愛e5感動，來免除hit個kho-liau7，m7若an2-ni，原金你也beh ka7伊減少大部份。近來被告e5身上，陸續累集e5損失，你beh用憐憫e5目珠來看；實在kan-ta an2-ni e5失敗已經夠額壓倒這個身傷，連hit款心肝無情親像鐵石e5人，抑是無慣勢ti7慈悲親切e5事，hiah e5頑強e5土耳其人，抑是韃旦人，若看見這款狀態，穩當beh生起一片同情e5心念！本官以及一同teh期待你teh-beh用真溫純e5話來答辯啥款？猶太人ah！",
          "Kong-chiok: Siam2--khui, hou7 i thang khia7 ti7 pun2-koaN e5 bin7-cheng5. (Tui3 Shylock) Shylock ah, lang5-lang5 to teh siuN7, goa2 ia7 si7 an2-ni, ti7 chit e5 su7-be2, kiat-kiok8 li2 teh-beh kai2-oaN7 li2 kau3 taN sou2 khng3 phaiN2 e5 sou2 siuN7, pi2 hit-si5 li2 sou2 chheng2-kiu5, khoaN3 liau2 chin ki5-koai3, chin chan5-jim2 e5 su7; li2 teh-beh eng7 koh-khah ki5-koai3 e5 khoan2-sit lai5 piau2-si7 li2 e5 chu5-pi kap lin5-bin2; ia7 li2 sou2 iau3-kiu5 e5 kho-liau7, chiu7-si7 chit8 e5 sin3-sit8 e5 seng-li2 lang5 e5 bah chit8 kun, put-tan7 li2 bo5 beh kiong5 chheng2, kau3 be2 soa3 siu7 jin5-cheng5 chu5-ai3 e5 kam2-tong7, lai5 bian2-tu5 hit e5 kho-liau7, m7-na7 an2-ni, goan5-kim li2 ia7 beh ka7 i kiam2-chio2 toa7-pou7-hun7. Kun7-lai5 pi7-ko3 e5 sin-chiuN7, liok8-siok8 lui2-chip8 e5 sun2-sit, li2 beh eng7 lin5-bin2 e5 bak8-chiu lai5 khoaN3; sit8-chai7 kan-ta an2-ni e5 sit-pai7 i2-keng kau3-giah8 ap-to2 chit e5 sin-siong, lian5 hit khoan2 sim-koaN bu5-cheng5 chhin-chhiuN7 thih-chioh8 e5 lang5, a2 si7 bo5 koan3-si3 ti7 chu5-pi chhin-chhiat e5 su7, hiah e5 goan2-kiong5 e5 Thou2-ni2-ki5 lang5, a2 si7 That8-tan2 lang5, na7 khoaN3-kiN3 chit khoan2 chong7-thai3, un2-tang3 beh siN khi2 chit8 phiN3 tong5-cheng5 e5 sim-liam7! Pun2-koaN i2-kip8 it-tong5 teh ki5-thai7 li2 teh-beh eng7 chin un-sun5 e5 oe7 lai5 tap-pian7 siaN2 khoan2? Iu5-thai3 lang5 ah!"
        ],
        [
          "Shylock：論我e5存意，已經上身了！我有 ki2 聖日來咒誓，定著要求照證書面所記明，就是人肉一斤。假使閣下若是拒絕無beh hou7我e5時，就閣下你對外國人所hou7 in e5特許，以及你所管轄Venice府自由e5頂面，穩當會發生大e5危險。Kiam2-chhai2閣下teh-beh問，啥事我m7 tih8三千「Ducat」，反轉beh tih8一斤無路用e5肉也kaN2！總是che我卻m7免應答，若ai3知，thang講是我e5心肝一時所ai3，an2-ni kaN2有了解！？假使我e5厝有hou7一隻老鼠苦楚，為著beh毒殺hit隻老鼠，我歡喜來消費三千Ducat e5時，啥款？！你beh怎樣來答辯？！有人無ai3看開嘴e5豬；也有人看著貓會起痟，koh再有人聽著風笛e5聲也會發狂，che究竟是人e5性癖，也照hit個人e5性癖e5指揮看伊e5所ai3是甚物，伊e5氣氛就向hit爿，若無ai3--e5，就越方向ti7別位。所以tui3 ti7閣下我也beh an2-ni來答辯。啥事人看見開嘴e5豬，就擋boe7-tiau5？啥事，不但是無害，反轉有益e5貓也無ai3看？也聽著羊毛做e5風笛怎樣就擋boe7-tiau5？總講，家己e5感觸受阻礙e5時，穩當會陷落ti7 oh-tit閃避，會害著別e5感觸e5恥辱，an2-ni論hit點，boe7得thang來確定hit個理由；siang7一樣，我也無有甚物理由thang講，尚且也無想beh答辯！我對被告提出要請一款蝕本e5訴訟，究竟是我tui3 ti7被告有囥宿怨kap liam5惡ti7--teh，出這項以外，是無有甚物別款e5理由ti7--teh！An2-ni kaN2有了解才著！？",
          "Shylock: Lun7 goa2 e5 chun5 i3, i2-keng siong7-sin liau2! Goa2 u7 ki2 seng3-jit8 lai5 chiu3-choa7, tiaN7-tioh8 iau3-kiu5 chiau3 cheng3-su-bin7 sou2 ki3-beng5, chiu7-si7 lang5-bah chit8 kun. Ka2-su2 Kok-ha7 na7 si7 ku7-choat8 bo5 beh hou7 goa2 e5 si5, chiu7 Kok-ha7 li2 tui3 goa7-kok lang5 sou2 hou7 in e5 tek8-hu2, i2-kip8 li2 sou2 koan2-hat Venice hu2 chu7-iu5 e5 teng2-bin7, un2-tang3 oe7 hoat-seng toa7 e5 gui5-hiam2. Kiam2-chhai2 Kok-ha7 teh-beh mng7, siaN2-su7 goa2 m7 tih8 saN-chheng “Ducat”, hoan2-tng2 beh tih8 chit8 kun bo5 lou7-eng7 e5 bah ia7 kaN2! Chong2-si7 che goa2 khiok m7 bian2 in3-tap, na7 ai3 chai, thang kong2 si7 goa2 e5 sim-koaN chit8-si5 sou2 ai3, an2-ni kaN2 u7 liau2-kai2!? Ka2-su2 goa2 e5 chhu3 u7 hou7 chit8 chiah niau2-chhu2 khou2-chhou2, ui7 tioh8 beh tok8-sat hit chiah niau2-chhu2, goa2 hoaN-hi2 lai5 siau-hui3 saN-chheng Ducat e5 si5, siaN2 khoan2?! Li2 beh chaiN2-iuN7 lai5 tap-pian7?! U7 lang5 bo5 ai3 khoaN3 khui-chhui3 e5 ti; ia7 u7 lang5 khoaN3 tioh8 niau oe7 khi2-siau2, koh-chai3 u7 lang5 thiaN tioh8 hong-tek8 e5 siaN ia7 oe7 hoat-kong5, che kiu3-keng3 si7 lang5 e5 seng3-phiah, ia7 chiau3 hit e5 lang5 e5 seng3-phiah e5 chi2-hui khoaN3 i e5 sou2 ai3 si7 sim2-mih8, i e5 khi3-hun chiu7 hiong3 hit peng5, na7 bo5 ai3--e5, chiu7 oat8 hong-hiong3 ti7 pat8-ui7. Sou2-i2 tui3 ti7 Kok-ha7 goa2 ia7 beh an2-ni lai5 tap-pian7. SiaN2-su7 lang5 khoaN3-kiN3 khui-chhui3 e5 ti, chiu7 tong3-boe7-tiau5? SiaN2-su7, put-tan7 si7 bo5 hai7, hoan2-tng2 iu2-ek e5 niau ia7 bo5 ai3 khoaN3? Ia7 thiaN tioh8 iuN5-mng5 choe3 e5 hong-tek8 chaiN2-iuN7 chiu7 tong3-boe7-tiau5? Chong2 kong2, ka-ki7 e5 kam2-chhiok siu7 chou2-gai7 e5 si5, un2-tang3 oe7 ham7-loh8 ti7 oh-tit siam2-pi7, oe7 hai7 tioh8 pat8 e5 kam2-chhiok e5 thi2-jiok8, an2-ni lun7 hit tiam2, boe7-tit-thang lai5 khak-teng7 hit e5 li2-iu5; siang7 chit8-iuN7, goa2 ia7 bo5 u7 sim2-mih8 li2-iu5 thang kong2, siong7-chhiaN2 ia7 bo5 siuN7 beh tap-pian7! Goa2 tui3 pi7-ko3 the5-chhut iau3-chheng2 chit8 khoan2 sih8-pun2 e5 sou3-siong7, kiu3-keng3 si7 goa2 tui3 ti7 pi7-ko3 u7 khng3 siok-oan3 kap liam5-ok ti7--teh, chhut chit hang7 i2-goa7, si7 bo5 u7 sim2-mih8 pat8 khoan2 e5 li2-iu5 ti7--teh! An2-ni kaN2 u7 liau2-kai2 chiah tioh8!?"
        ],
        [
          "Bassanio：你這款無情e5人！An2-ni kiam2會做你答辯你殘逆e5雄辯e5辯解mah！？",
          "Bassanio: Li2 chit khoan2 bu5-cheng5 e5 lang5! An2-ni kiam2 oe7 choe3 li2 tap-pian7 li2 chan5-gek8 e5 hiong5-pian7 e5 pian7-kai2 mah !?"
        ],
        [
          "Shylock：我無hit款義務著答辯hou7你歡喜！",
          "Shylock: Goa2 bo5 hit khoan2 gi7-bu7 tioh8 tap-pian7 hou7 li2 hoaN-hi2!"
        ],
        [
          "Bassanio：人kiam2攏總害死in所無ai3--e5 mah！？",
          "Bassanio: Lang5 kiam2 long2-chong2 hai7-si2 in sou2 bo5-ai3--e5 mah!?"
        ],
        [
          "Shylock：人逐個kiam2有怨恨in所無ai3--e5 mah！？",
          "Shylock: Lang5 tak8 e5 kiam2 u7 oan3-hun7 in sou2 bo5-ai3--e5 mah!?"
        ],
        [
          "Bassanio：不快e5感情kap怨恨e5感情無的確是siang7一樣！",
          "Bassanio: Put-khoai3 e5 kam2-cheng5 kap oan3-hun7 e5 kam2-cheng5 bo5 tek-khak si7 siang7 chit8-iuN7!"
        ],
        [
          "Shylock：EhN！你ai3 hou7毒蛇ka7你咬兩遍mah？",
          "Shylock: EhN! Li2 ai3 hou7 tok8-choa5 ka7 li2 ka7 nng7 pian3 mah?"
        ],
        [
          "Antonio：Bassanio，你著想，你是teh kap無情、刻薄e5猶太人議論！你若會說服伊e5心肝，你也可以企海邊命令大洋e5大湧變做細e5湧；也thang kap豺狼計較，看伊啥事咬死羊母，也放據在羊子哮beh chhe7伊e5老母！亦ma7會thang禁止山頂尾溜e5松柏樹，hou7大風吹來出大e5聲。其他無論甚物為難e5事也會成！實在ti7這個世間無一項比beh融和猶太人e5心肝較為難e5事！所以無必要koh講起，莫得koh議論較好，寧可取簡單e5手續趕緊來受裁判，thang hou7猶太人滿足伊e5所ai3！",
          "Antonio: Bassanio, li2 tioh8 siuN7, li2 si7 teh kap bu5-cheng5, khek-pok8 e5 Iu5-thai3 lang5 gi7-lun7! Li2 na7 oe7 soat-hok8 i e5 sim-koaN, li2 ia7 kho2-i2 khia7 hai2-piN beng7-leng7 toa7-iuN5 e5 toa7-eng2 piN3 choe3 soe3 e5 eng2; ia7 thang kap chhai5-long5 ke3-kau3, khoaN3 i siaN2-su7 ka7-si2 iuN5-bu2, ia7 pang3 ku3-chai7 iuN5-kiaN2 hau2 beh chhe7 i e5 lau7-bu2! Iah8 ma7 oe7 thang kim3-chi2 soaN-teng2 be2-liu e5 chheng5-peh-chhiu7, hou7 toa7-hong chhe lai5 chhut toa7 e5 siaN. Ki5-thaN bo5-lun7 sim2-mih8 ui5-lan5 e5 su7 ia7 oe7 chiaN5! Sit8-chai7 ti7 chit e5 se3-kan bo5 chit8 hang7 pi2 beh iong5-ho5 Iu5-thai3 lang5 e5 sim-koaN khah ui5-lan5 e5 su7! Sou2-i2 bo5 pit-iau3 koh kong2-khi2, boh8-tit koh gi7-lun7 khah ho2, leng7-kho2 chhu2 kan2-tan e5 chhiu2-siok8 koaN2-kin2 lai5 siu7 chhai5-phoaN3, thang hou7 Iu5-thai3 lang5 boan2-chiok i e5 sou2 ai3!"
        ],
        [
          "Bassanio：Beh還你e5 3000 Ducat，ti7 chia有帶6000來，beh收無？",
          "Bassanio: Beh heng5 li2 e5 3000 Ducat, ti7 chia u7 toa3 6000 lai5, beh siu bo5?"
        ],
        [
          "Shylock：假使你e5 6000 Ducat e5中間，每一個Ducat剖做6片，也各片成做一Ducat我也無想beh收。我要求照證書面來履行。",
          "Shylock: Ka2-su2 li2 e5 6000 Ducat e5 tiong-kan, mui2 chit8 e5 Ducat phoa3 choe3 6 phiN3, ia7 kok phiN3 chiaN5-choe3 chit8 Ducat goa2 ia7 bo5 siuN7 beh siu. Goa2 iau3-kiu5 chiau3 cheng3-su bin7 lai5 li2-heng5."
        ],
        [
          "公爵：你無行慈悲，hit-tiap8你若欠用慈悲e5時beh怎樣？",
          "Kong-chiok: Li2 bo5 kiaN5 chu5-pi, hit-tiap8 li2 na7 khiam3-eng7 chu5-pi e5 si5 beh chaiN2-iuN7?"
        ],
        [
          "Shylock：人若無oai-ko chhih8-chhoah8，有甚物 thang驚裁判e5事？我所要求一斤e5人肉是真高價來買--e5，是我e5所有物，所以無得著boe7滿意。你若是講m7 hou7我e5時，就你e5國家所定e5法律，是kap無siang7一樣！也Venice e5政令是歸空空！",
          "Shylock: Lang5 na7 bo5 oai-ko chhih8-chhoah8, u7 sim2-mih8 thang kiaN chhai5-phoaN3 e5 su7? Goa2 sou2 iau3-kiu5 chit8 kun e5 lang5 bah si7 chin ko-ke3 lai5 boe2--e5, si7 goa2 e5 sou2-iu2-but8, sou2-i2 bo5 tit tioh8 boe7 boan2-i3. Li2 na7 si7 kong2 m7 hou7 goa2 e5 si5, chiu7 li2 e5 kok-ka sou2 teng7 e5 hoat-lut8, si7 kap bo5 siang7 chit8-iuN7! Ia7 Venice e5 cheng3-leng7 si7 kui khang-khang!"
        ],
        [
          "公爵：我用國主e5權力，聽好命令閉庭，總是有請一位博學e5博士，叫做Bellario，來解決這層事，伊今仔日會來。",
          "Kong-chiok: Goa2 eng7 Kok-chu2 e5 koan5-lek8, theng3 ho2 beng7-leng7 pi3-teng5, chong2-si7 u7 chhiaN2 chit8 ui7 phok-hak8 e5 phok-su7, kio3-choe3 Bellario, lai5 kai2-koat chit chan5 su7, i kin-a2-jit8 oe7 lai5."
        ],
        [
          "Salerio：閣下，tu2-chiah tui3 Padua 有使者帶博士e5書信來ti7門外teh聽候。",
          "Salerio: Kok-ha7, tu2-chiah tui3 Padua u7 su2-chia2 toa3 phok-su7 e5 su-sin3 lai5 ti7 mng5-goa7 teh theng3-hau7."
        ],
        [
          "公爵：若是an2-ni，書信提--來，也請使者入--來。（Nerissa，裝做法律家e5書記入--來）。",
          "Kong-chiok: Na7 si7 an2-ni, su-sin3 theh8--lai5, ia7 chhiaN2 su2-chia2 jip8--lai5. (Nerissa, chng-choe3 hoat-lut8-ka e5 su-ki3 jip8--lai5)."
        ],
        [
          "公爵：Honn7！你是tui3 Padua，Bellario博士hia來mah？",
          "Kong-chiok: Honn7! Li2 si7 tui3 Padua, Bellario phok-su7 hia lai5 mah?"
        ],
        [
          "Nerissa：是，閣下，Bellario博士beh ka7你請安，（進前將書信獻hou7公爵）。",
          "Nerissa: Si7, Kok-ha7, Bellario phok-su7 beh ka7 li2 chheng2-an, (chin3-cheng5 chiong su-sin3 hian3 hou7 Kong-chiok)."
        ],
        [
          "Bassanio：啥事你hiah出力teh磨刀？",
          "Bassanio: SiaN2-su7 li2 hiah chhut-lat8 teh boa5-to?"
        ],
        [
          "Shylock：Beh割肉koh8！企ti7 hia hit個破產者e5胸坎肉！（比家己e5胸坎）。",
          "Shylock: Beh koah bah koh8! Khia7 ti7 hia hit e5 pho3-san2-chia2 e5 heng-kham2-bah! (pi2 ka-ki7 e5 heng-kham2)."
        ],
        [
          "Gratiano：硬心e5猶太人，你用鞋底磨刀，m7 tat8著用你心底hit塊teng7石來磨，kam2 m7是較會利mah？總是無論甚物款利e5刀器，抑是斬頭殼e5斧頭，若用li2 toe2石來磨，實在thang驚人！猶太人ah，無論甚物祈願，kiam2果然boe7貫徹你e5心肝mah？",
          "Gratiano: Ngi7-sim e5 Iu5-thai3 lang5, li2 eng7 oe5-toe2 boa5-to, m7 tat8-tioh8 eng7 li2 sim-toe2 hit te3 teng7-chioh8 lai5 boa5, kam2 m7 si7 khah oe7 lai7 mah? Chong2-si7 bo5-lun7 sim2-mih8 khoan2 lai7 e5 to-khi3, a2 si7 cham7 thau5-khak e5 pou2-thau5, na7 eng7 li2 toe2 chioh8 lai5 boa5, sit8-chai7 thang kiaN lang5! Iu5-thai3 lang5 ah, bo5-lun7 sim2-mih8 ki5-goan7, kiam2 ko2-jian5 boe7 koan3-thiat li2 e5 sim-koaN mah?"
        ],
        [
          "Shylock：Boe7，若是相應你e5智慧e5祈禱，是無法度lah！",
          "Shylock: Boe7, na7 si7 siong-eng3 li2 e5 ti3-hui7 e5 ki5-to2, si7 bo5 hoat-tou7 lah!"
        ],
        [
          "公爵：照Bellario這張批，伊有推舉一位年少e5法學博士來咱e5法庭。伊ti7 to2位？",
          "Kong-chiok: Chiau3 Bellario chit tiuN phoe, i u7 chhui-ku2 chit8 ui7 lian5-siau3 e5 hoat-hak8 phok-su7 lai5 lan2 e5 hoat-teng5. I ti7 to2-ui7?"
        ],
        [
          "Nerissa：伊teh聽候閣下允准伊入庭。",
          "Nerissa: I teh theng3-hau7 Kok-ha7 un2-chun2 i jip8 teng5."
        ],
        [
          "公爵：真歡喜歡迎--伊，lin2幾若人，照禮數去an3-nai7伊來這個所在！（Portia入場，穿法學博士e5服裝）。Oh，先生就是tui3 Bellario 老翁hia來--e5 mah？",
          "Kong-chiok: Chin hoaN-hi2 hoan-geng5--i, lin2 kui2-na7 lang5, chiau3 le2-sou3 khi3 an3-nai7 i lai5 chit e5 sou2-chai7! (Portia jip8-tiuN5, chheng7 hoat-hak8 phok-su7 e5 hok8-chong). Oh, Sian-siN chiu7-si7 tui3 Bellario lo2-ong hia lai5--e5 mah?"
        ],
        [
          "Portia：正是，閣下！",
          "Portia: ChiaN3 si7, Kok-ha7!"
        ],
        [
          "公爵：真勞煩你來，請坐！現時當法庭teh審議e5案件，關係原、被告兩爿所陳述e5事，m7知你已經聽著mah？",
          "Kong-chiok: Chin lo5-hoan5 li2 lai5, chhiaN2 che7! Hian7 si5 tong hoat-teng5 teh sim2-gi7 e5 an3-kiaN7, koan-he7 Goan5, Pi7-ko3 liong2-peng5 sou2 tin5-sut8 e5 su7, m7 chai li2 i2-keng thiaN tioh8 mah?"
        ],
        [
          "Portia：我已經知真詳細！被告e5生理人ti7 to2位？原告e5猶太人ti7 to2位？",
          "Portia: Goa2 i2-keng chai chin siong5-se3! Pi7-ko3 e5 seng-li2 lang5 ti7 to2-ui7? Goan5-ko3 e5 Iu5-thai3 lang5 ti7 to2-ui7?"
        ],
        [
          "公爵：Antonio kap Shylock，兩人攏出來頭前。",
          "Kong-chiok: Antonio kap Shylock, nng7 lang5 long2 chhut lai5 thau5-cheng5."
        ],
        [
          "Portia：你就是Shylock？",
          "Portia: Li2 chiu7-si7 Shylock?"
        ],
        [
          "Shylock：是，Shylock是我e5名！",
          "Shylock: Si7, Shylock si7 goa2 e5 mia5!"
        ],
        [
          "Portia：這幫你所提出這個訴訟，thang講是奇怪e5 lah！總是手續上無一屑仔m7 tu2好e5所在，所以tui3 Venice e5法律表面上來看，是無thang嫌！（對Antonio）。你e5生死著ai3一任ti7原告才會用--tit。",
          "Portia: Chit pang li2 sou2 the5-chhut chit e5 sou3-siong7, thang kong2 si7 ki5-koai3 e5 lah! Chong2-si7 chhiu2-siok8-siong7 bo5 chit8-sut-a2 m7 tu2-ho2 e5 sou2-chai7, sou2-i2 tui3 Venice e5 hoat-lut8 piau2-bin7-siong7 lai5 khoaN3, si7 bo5 thang hiam5! (tui3 Antonio). Li2 e5 siN-si2 tioh8 ai3 it jim7 ti7 goan5-ko3 chiah oe7 eng7--tit."
        ],
        [
          "Antonio：是，伊an2-ni主張！",
          "Antonio: Si7, i an2-ni chu2-tiuN!"
        ],
        [
          "Portia：Tui3 ti7證書，有異議抑無？",
          "Portia: Tui3 ti7 cheng3-su, u7 iN7-gi7 a2-bo5?"
        ],
        [
          "Antonio：無！",
          "Antonio: Bo5!"
        ],
        [
          "Portia：若是an2-ni，猶太人著ai3施捨慈悲才會用--tit。",
          "Portia: Na7 si7 an2-ni, Iu5-thai3 lang5 tioh8 ai3 si-sia3 chu5-pi chiah oe7 eng7--tit."
        ],
        [
          "Shylock：是hou7甚物強迫--著，我著施捨慈悲？請講明。",
          "Shylock: Si7 hou7 sim2-mih8 kiong5-pek--tioh8, goa2 tioh8 si-sia3 chu5-pi? ChhiaN2 kong2 beng5."
        ],
        [
          "Portia：所為稱做慈悲者，m7是強行e5性質e5物。著親像微細e5雨，tui3天落來地面，來潤澤土地！慈悲有兩重e5福氣，就是hou7人--e5，kap領受--e5，慈悲若是tui3偉大e5人來出，就會顯出最偉大e5效果；koh再慈悲是比王冠koh較會hou7君王得著榮光。君王所gia5 e5奏板（笏=hut）是表示俗界e5權力，是驚惶、威嚴e5外面的e5記號，就是表示君王是可畏e5意義。若是慈悲是比君王所gia5 e5奏板koh較有力，是居佔ti7較懸e5位置，就是居佔ti7君王e5心座是屬ti7天帝性質e5一部分，而且慈悲來調和公道e5時，hit時才會實現俗界e5權力kap天界e5權力合一。所以猶太人ah，雖罔你e5辯論是屬ti7公道，iau2-ku2你斟酌來想一層事！就是ti7公道e5路上，無論甚物人是boe7得thang贖罪，咱對天帝ai3得著伊赦罪，著ai3求伊e5慈悲。就是猶原教示咱著學伊施捨慈悲。我為著beh融和你所辯論e5公道，所以才an2-ni來辯論。但是你若強調你e5主張e5時，Venice嚴正e5法庭，的確著ai3對hit個商人來宣告才會用--tit。",
          "Portia: Sou2 ui5 chheng choe3 chu5-pi-chia2, m7 si7 kiong5-heng5 e5 seng3-chit e5 mih8. Tioh8 chhin-chhiuN7 bi5-soe3 e5 hou7, tui3 thiN loh8 lai5 toe7-bin7, lai5 lun7-tek8 thou2-toe7! Chu5-pi u7 nng7-teng5 e5 hok-khi3, chiu7-si7 hou7--lang5-e5, kap nia2-siu7--e5, Chu5-pi na7 si7 tui3 ui2-tai7 e5 lang5 lai5 chhut, chiu7 oe7 hian2-chhut choe3 ui2-tai7 e5 hau7-ko2; koh-chai3 chu5-pi si7 pi2 ong5-koan koh-khah oe7 hou7 kun-ong5 tit tioh8 eng5-kng. Kun-ong5 sou2 gia5 e5 chau3-pan2 (笏=hut) si7 piau2-si7 siok8-kai3 e5 koan5-lek8, si7 kiaN-hiaN5, ui-giam5 e5 goa7-bin7-tek e5 ki3-ho7, chiu7-si7 piau2-si7 kun-ong5 si7 kho2-ui3 e5 i3-gi7. Na7 si7 chu5-pi si7 pi2 kun-ong5 sou2 gia5 e5 chau3-pan2 koh-khah u7 lat8, si7 ku-chiam3 ti7 khah koan5 e5 ui7-ti3, chiu7-si7 ku-chiam3 ti7 kun-ong5 e5 sim-cho7 si7 siok8 ti7 Thian-te3 seng3-chit e5 chit8 pou7-hun7, ji5-chhiaN2 chu5-pi lai5 tiau5-ho5 kong-to7 e5 si5, hit-si5 chiah oe7 sit8-hian7 siok8-kai3 e5 koan5-lek8 kap Thian-kai3 e5 koan5-lek8 hap8-it. Sou2-i2 Iu5-thai3 lang5 ah, sui-bong2 li2 e5 pian7-lun7 si7 siok8 ti7 kong-to7, iau2-ku2 li2 chim-chiok lai5 siuN7 chit8 chan5 su7! Chiu7-si7 ti7 kong-to7 e5 lou7-siong7, bo5-lun7 sim2-mih8 lang5 si7 boe7-tit-thang siok8-choe7, lan2 tui3 Thian-te3 ai3 tit tioh8 I sia3-choe7, tioh8 ai3 kiu5 I e5 chu5-pi. Chiu7-si7 iu5-goan5 ka3-si7 lan2 tioh8 oh8 I si-sia3 chu5-pi. Goa2 ui7 tioh8 beh iong5-ho5 li2 sou2 pian7-lun7 e5 kong-to7, sou2-i2 chiah an2-ni lai5 pian7-lun7. Tan7-si7 li2 na7 kiong5-tiau7 li2 e5 chu2-tiuN e5 si5, Venice giam5-cheng3 e5 hoat-teng5, tek-khak tioh8 ai3 tui3 hit e5 siong-jin5 lai5 soan-ko3 chiah oe7 eng7--tit."
        ],
        [
          "Shylock：我家己所做e5事，我家己beh擔責成！所以我beh請求合法e5裁判，我要求照證書應當得e5 kho-liau7，人肉一斤，an2-ni就滿意。",
          "Shylock: Goa2 ka-ki7 sou2 choe3 e5 su7, goa2 ka-ki7 beh taN chek-seng5! Sou2-i2 goa2 beh chheng2-kiu5 hap8-hoat e5 chhai5-phoaN3, goa2 iau3-kiu5 chiau3 cheng3-su eng3-tong tit e5 kho-liau7, lang5 bah chit8 kun, an2-ni chiu7 moa2-i3."
        ],
        [
          "Portia：被告是boe7得thang還hit個債務mah？",
          "Portia: Pi7-ko3 si7 boe7-tit-thang heng5 hit e5 che3-bu7 mah?"
        ],
        [
          "Bassanio：會，ti7 chia beh還--伊，尚且beh還原金e5兩倍！An2-ni若iau2不滿，我歡喜將我e5全身做抵當，的確還伊十倍；若koh boe7滿足，an2-ni就thang知伊e5「歹意」，已經壓倒伊e5道義心，著看做原告趁伊e5惡意e5縱行，來ai3 beh害死被告而已…（對公爵）閣下，懇願你，用你e5職權，kan-ta一遍就好，來at-chih8法文，為著大善來做小惡，將這個殘逆無比e5大惡漢嚴辦處分！貴意如何！？",
          "Bassanio: Oe7, ti7 chia beh heng5--i, siong7-chhiaN2 beh heng5 goan5-kim e5 nng7 pe7! An2-ni na7 iau2 put-boan2, goa2 hoaN-hi2 chiong goa2 e5 choan5-sin choe3 ti2-tong, tek-khak heng5 i chap8 pe7; na7 koh boe7 boan2-chiok, an2-ni chiu7 thang chai i e5 “phaiN2-i3”, i2-keng ap-to2 i e5 to7-gi7-sim, tioh8 khoaN3 choe3 goan5-ko3 than3 i e5 ok-i3 e5 chhiong3-heng5, lai5 ai3 beh hai7-si2 pi7-ko3 ji5-i2 ... (tui3 Kong-chiok) Kok-ha7, khun2-goan7 li2, eng7 li2 e5 chit-koan5, kan-ta chit8 pian3 chiu7 ho2, lai5 at-chih8 hoat-bun5, ui7 tioh8 tai7-sian7 lai5 choe3 sio2-ok, chiong chit e5 chan5-gek8 bo5 pi2 e5 toa7 ok-han3 giam5-pan7 chhu2-hun! Kui3-i3 ju5-ho5!?"
        ],
        [
          "Portia：的確m7-thang at-chih8法文！An2-ni是boe7-用--tit。一旦制定e5法文，不論如何ti7 Venice國內，無一人有hit號權力thang ka7伊變更，若是一擺做不當e5例，就an2-ni做原因，會續出濟濟e5錯誤，為著an2-ni，國家會生起種種e5難事，所以斷斷是boe7-用--tit！",
          "Portia: Tek-khak m7-thang at-chih8 hoat-bun5! An2-ni si7 boe7-eng7--tit. It-tan3 che3-teng7 e5 hoat-bun5, put-lun7 ju5-ho5 ti7 Venice kok-lai7, bo5 chit8 lang5 u7 hit ho7 koan5-lek8 thang ka7 i pian3-keng, na7 si7 chit8 pai2 choe3 put-tong e5 le7, chiu7 an2-ni choe3 goan5-in, oe7 soa3 chhut choe7-choe7 e5 chho3-gou7, ui7 tioh8 an2-ni, kok-ka oe7 siN khi2 chiong2-chiong2 e5 lan5-su7, sou2-i2 toan3-toan3 si7 boe7-eng7--tit!"
        ],
        [
          "Shylock：Daniel 來審判lah！Daniel lah！賢明e5裁判官lah！",
          "Shylock: Daniel lai5 sim2-phoaN3 lah! Daniel lah! Hian5-beng5 e5 chhai5-phoaN3-koaN lah!"
        ],
        [
          "Portia：將證書hou7我看！",
          "Portia: Chiong cheng3-su hou7 goa2 khoaN3!"
        ],
        [
          "Shylock：Ti7 chia，ti7 chia！真實e5法律博士lah！Ti7 chia，請你看！",
          "Shylock: Ti7 chia, ti7 chia! Chin-sit8 e5 hoat-lut8 phok-su7 lah! Ti7 chia, chhiaN2 li2 khoaN3!"
        ],
        [
          "Portia：Shylock ah，這條債務講beh兩倍還你，你想啥款？！",
          "Portia: Shylock ah, chit tiau5 che3-bu7 kong2 beh nng7 pe7 heng5 li2, li2 siuN7 siaN2 khoan2?!"
        ],
        [
          "Shylock：咒誓！咒誓！我已經指天來咒誓lah！Kiam2 thang hou7我e5靈魂來擔背咒誓e5罪mah？就得著Venice全國，也是boe7用得騙家己lah！",
          "Shylock: Chiu3-choa7! Chiu3-choa7! Goa2 i2-keng ki2 thiN lai5 chiu3-choa7 lah! Kiam2 thang hou7 goa2 e5 leng5-hun5 lai5 taN poe7 chiu3-choa7 e5 choe7 mah? Chiu7 tit tioh8 Venice choan5-kok, ia7 si7 boe7 eng7 tit phian3 ka-ki7 lah!"
        ],
        [
          "Portia：這張證文已經過限，所以猶太人可以對生理人正當來要求，tui3伊e5胸坎，近心臟e5所在取肉一斤，總是 Shylock ah，著施恩典lah！講原金e5兩倍，啥款？！也hit張證書hou7我thang拆破！",
          "Portia: Chit tiuN cheng3-bun5 i2-keng ke3-han7, sou2-i2 Iu5-thai3 lang5 kho2-i2 tui3 seng-li2 lang5 cheng3-tong lai5 iau3-kiu5, tui3 i e5 heng-kham2, kun7 sim-chong7 e5 sou2-chai7 chhu2 bah chit8 kun, chong2-si7 Shylock ah, tioh8 si un-tian2 lah! Kong2 goan5-kim e5 nng7 pe7, siaN2 khoan2?! Ia7 hit tiuN cheng3-su hou7 goa2 thang thiah phoa3!"
        ],
        [
          "Shylock：照證文面來還債，了後就可以拆破！照看你是賢明e5裁判官，有精通ti7法律，你e5解說是真正確；thang講你就是最聰明國家法律e5柱石lah！請你照法律來進行你e5裁判！我指我e5靈魂來咒誓，無人會用伊gau5辯論e5辯舌來變換我e5決心lah！不論如何，我主張照證書面來裁判。",
          "Shylock: Chiau3 cheng3-bun5-bin7 lai5 heng5-che3, liau2-au7 chiu7 kho2-i2 thiah-phoa3! Chiau3 khoaN3 li2 si7 hian5-beng5 e5 chhai5-phoaN3-koaN, u7 cheng-thong ti7 hoat-lut8, li2 e5 koe2-seh si7 chin cheng3-khak; thang kong2 li2 chiu7-si7 choe3 chhong-beng5 kok-ka hoat-lut8 e5 thiau7-chioh8 lah! ChhiaN2 li2 chiau3 hoat-lut8 lai5 chin3-heng5 li2 e5 chhai5-phoaN3! Goa2 ki2 goa2 e5 leng5-hun5 lai5 chiu3-choa7, bo5 lang5 oe7 eng7 i gau5 pian7-lun7 e5 pian7-siat8 lai5 pian3-oaN7 goa2 e5 koat-sim lah! Put-lun7 ju5-ho5, goa2 chu2-tiuN chiau3 cheng3-su-bin7 lai5 chhai5-phoaN3."
        ],
        [
          "Antonio：Chhiat原法庭就近判決言道。",
          "Antonio: Chhiat goan5 hoat-teng5 chiu7-kin7 phoaN3-koat gian5-to7."
        ],
        [
          "Portia：若是an2-ni，被告著ai3準備胸坎，覺悟thang hou7原告下刀！",
          "Portia: Na7 si7 an2-ni, pi7-ko3 tioh8 ai3 chun2-pi7 heng-kham2, kak-ngou7 thang hou7 goan5-ko3 he7-to!"
        ],
        [
          "Shylock：Oh，高貴e5判官lah！絕世e5名裁判官lah！",
          "Shylock: Oh, ko-kui3 e5 phoaN3-koaN lah! Choat8-se3 e5 beng5 chhai5-phoaN3-koaN lah!"
        ],
        [
          "Portia：Tui3法律e5精神kap目的來看，這張證書已經過限，也kap hit個kho-liau7，就是人肉一斤，有密接e5關係ti7--teh，攏無一屑仔錯誤kap矛盾ti7--teh！",
          "Portia: Tui3 hoat-lut8 e5 cheng-sin5 kap bok8-tek lai5 khoaN3, chit tiuN cheng3-su i2-keng ke3-han7, ia7 kap hit e5 kho-liau7, chiu7-si7 lang5 bah chit8 kun, u7 bit8-chiap e5 koan-he7 ti7--teh, long2 bo5 chit8-sut-a2 chho3-gou7 kap mau5-tun2 ti7--teh!"
        ],
        [
          "Shylock：同感，同感！Oh，賢明koh公道e5裁判官lah！",
          "Shylock: Tong5-kam2, tong5-kam2! Oh, hian5-beng5 koh kong-to7 e5 chhai5-phoaN3-koaN lah!"
        ],
        [
          "Portia：今Antonio，著準備你e5胸hah8！",
          "Portia: TaN Antonio, tioh8 chun2-pi7 li2 e5 heng-hah8!"
        ],
        [
          "Shylock：是，胸hah8證書an2-ni寫明，是寫an2-ni hohN？可敬e5判官lah！「第一近倚心臟」，tu2-tu2寫an2-ni！",
          "Shylock: Si7, heng-hah8 cheng3-su an2-ni sia2 beng5, si7 sia2 an2-ni hohN? Kho2-keng3 e5 phoaN3-koaN lah! “Te7-it kun7-oa2 sim-chong7”, tu2-tu2 sia2 an2-ni!"
        ],
        [
          "Portia：是，也你有帶秤仔thang秤肉抑無？",
          "Portia: Si7, ia7 li2 u7 toa3 chhin3-a2 thang chhin3 bah a2-bo5?"
        ],
        [
          "Shylock：有，有，我有準備來！",
          "Shylock: U7, u7, goa2 u7 chun2-pi7 lai5!"
        ],
        [
          "Portia：Shylock 你有請外科醫來抑無？Thang治療傷嘴，若無，出血過多會致命！",
          "Portia: Shylock li2 u7 chhiaN2 goa7-kho-i lai5 a2-bo5? Thang ti7-liau5 siong-chhui3, na7 bo5, chhut-huih ke3-to oe7 ti3-beng7!"
        ],
        [
          "Shylock：Hit項kam2有寫ti7證書mah？",
          "Shylock: Hit hang7 kam2 u7 sia2 ti7 cheng3-su mah?"
        ],
        [
          "Portia：卻是無，總是做an2-ni e5好事，kiam2有甚物阻礙！？因為tui3慈悲來做這款事，是做你e5利益！",
          "Portia: Khiok si7 bo5, chong2-si7 choe3 an2-ni e5 ho2-su7, kiam2 u7 sim2-mih8 chou2-gai7!? In-ui7 tui3 chu5-pi lai5 choe3 chit khoan2 su7, si7 choe3 li2 e5 li7-ek!"
        ],
        [
          "Shylock：Tui3證書boe7得發見這項，證書無寫！",
          "Shylock: Tui3 cheng3-su boe7 tit hoat-kian3 chit hang7, cheng3-su bo5 sia2!"
        ],
        [
          "Portia：生理人ah，你有beh吩咐甚物無？",
          "Portia: Seng-li2 lang5 ah, li2 u7 beh hoan-hu3 sim2-mih8 bo5?"
        ],
        [
          "Antonio：無甚物 thang講，我tui3早早就覺悟了。Bassanio，伸你e5手，最後e5頓手lah！我為著你致到an2-ni e5悲慘，m7免為著an2-ni來傷悲！運命e5神tui3 ti7我都iau2有真親切ti7--teh，因為伊e5習慣較常是ai3 hou7不幸e5人墜落，也續剝伊e5財產，hou7伊失志，想寧可死較好；也hou7 in e5面皮皺，目珠塌空，來看伊e5貧困過日，che是伊平常e5做法。總是伊hou7我免tu2著這款e5悲慘。今ka7你所疼e5夫人請安，報伊知 Antonio an2怎樣死，也怎樣疼你，我若死了後，一一講明hou7伊聽，hou7伊thang判斷 Bassanio 在生也bat有這款信實e5朋友。也你kan-ta傷悲你有失落一個信友，m7免傷悲你e5信友有擔你e5債務。因為猶太人若chhak8我e5胸hah8夠額深e5時，我歡喜隨時將全心肝來還--伊。",
          "Antonio: Bo5 sim2-mih8 thang kong2, goa2 tui3 cha2-cha2 chiu7 kak-gou7 liau2. Bassanio, chhun li2 e5 chhiu2, choe3-au7 e5 tun3-chhiu2 lah! Goa2 ui7 tioh8 li2 ti3-kau3 an2-ni e5 pi-chham2, m7 bian2 ui7 tioh8 an2-ni lai5 siong-pi! Un7-beng7 e5 sin5 tui3 ti7 goa2 to iau2 u7 chin chhin-chhiat ti7--teh, in-ui7 i e5 sip8-koan3 khah siong5 si7 ai3 hou7 put-heng7 e5 lang5 tui7-loh8, ia7 soa3 pak i e5 chai5-san2, hou7 i sit-chi3, siuN7 leng7-kho2 si2 khah ho2; ia7 hou7 in e5 bin7-phe5 jiau5, bak8-chiu thap-khang, lai5 khoaN3 i e5 pin5-khun3 ke3 jit8, che si7 i peng5-siong5 e5 chok-hoat. Chong2-si7 i hou7 goa2 bian2 tu2 tioh8 chit khoan2 e5 pi-chham2. TaN ka7 li2 sou2 thiaN3 e5 hu-jin5 chheng2-an, po3 i chai Antonio an2-chaiN2-iuN7 si2, ia7 chaiN2-iuN7 thiaN3 li2, goa2 na7 si2 liau2-au7, it-it kong2-beng5 hou7 i thiaN, hou7 i thang phoaN3-toan7 Bassanio chai7-siN ia7 bat u7 chit khoan2 sin3-sit8 e5 peng5-iu2. Ia7 li2 kan-ta siong-pi li2 u7 sit-loh8 chit8 e5 sin3-iu2, m7 bian2 siong-pi li2 e5 sin3-iu2 u7 taN li2 e5 che3-bu7. In-ui7 Iu5-thai3 lang5 na7 chhak8 goa2 e5 heng-hah8 kau3-giah8 chhim e5 si5, goa2 hoaN-hi2 sui5-si5 chiong choan5 sim-koaN lai5 heng5--i."
        ],
        [
          "Bassanio：Antonio，我有一個某，我疼伊若我e5性命，總是，若是tui3 ti7我，你e5性命，我是看做比以上所講e5活命，以及我e5某kap全世界koh較貴氣。我是較愛放sak所有--e5，將所有--e5做犧牲來救你e5性命，thang脫離這個惡魔e5手頭！",
          "Bassanio: Antonio, goa2 u7 chit8 e5 bou2, goa2 thiaN3 i na2 goa2 e5 siN3-mia7, chong2-si7, na7 si7 tui3 ti7 goa2, li2 e5 siN3-mia7, goa2 si7 khoaN3 choe3 pi2 i2-siong7 sou2 kong2 e5 oah8-mia7, i2-kip8 goa2 e5 bou2 kap choan5 se3-kai3 koh-khah kui3-khi3. Goa2 si7 khah ai3 pang3-sak sou2-u7--e5, chiong sou2-u7--e5 choe3 hi-seng lai5 kiu3 li2 e5 siN3-mia7, thang thoat-li7 chit e5 ok-mou5 e5 chhiu2-thau5!"
        ],
        [
          "Portia：（對家己細聲講）。你e5某若ti7你e5身邊，你所講chiah e5話，穩當無歡喜聽！",
          "Portia: (Tui3 ka-ki7 soe3 siaN kong2). Li2 e5 bou2 na7 ti7 li2 e5 sin-piN, li2 sou2 kong2 chiah e5 oe7, un2-tang3 bo5 hoaN-hi2 thiaN!"
        ],
        [
          "Gratiano：我ma7一個某，我猶原真疼--伊，若是已經死m7真好，因為ti7天頂會thang直接直訴ti7天帝e5面前，來求伊改換這個親像豺狼e5猶太人e5心肝！",
          "Gratiano: Goa2 ma7 chit8 e5 bou2, goa2 iu5-goan5 chin thiaN3--i, na7 si7 i2-keng si2 m7 chin ho2, in-ui7 ti7 thiN-teng2 oe7 thang tit8-chiap tit8-sou3 ti7 Thian-te3 e5 bin7-cheng5, lai5 kiu5 i koe2-oaN7 chit e5 chhin-chhiuN7 chhai5-long5 e5 Iu5-thai3 lang5 e5 sim-koaN!"
        ],
        [
          "Nerissa：（對家己細聲講），講這款e5話，著ti7某聽boe7著e5所在來講，若無，家庭會生起風波。",
          "Nerissa: (Tui3 ka-ki7 soe3 siaN kong2), Kong2 chit khoan2 e5 oe7, tioh8 ti7 bou2 thiaN boe7 tioh8 e5 sou2-chai7 lai5 kong2, na7 bo5, ka-teng5 oe7 siN khi2 hong-pho."
        ],
        [
          "Shylock：Hngh！這兩個丈夫攏是基督徒！我e5查某子結局著來配hou7巴拉巴e5後裔，m7-thang揀基督徒lah (越邊仔家己講)……（大聲喝）。扑損時間lah！請趕緊宣告！！",
          "Shylock: Hngh! Chit nng7 e5 tiong7-hu long2 si7 Ki-tok-tou5! Goa2 e5 cha-bou2-kiaN2 kiat-kiok8 tioh8 lai5 phoe3 hou7 Pa-liap8-pa e5 hou7-e3, m7-thang keng2 Ki-tok-tou5 lah (Oat8 piN-a2 ka-ki7 kong2)...... (toa7-siaN hoah). Phah-sng2 si5-kan lah! ChhiaN2 koaN2-kin2 soan-ko3!!"
        ],
        [
          "Portia：Ti7 hia hit個生理人e5肉一斤是你e5！法庭承認，法律將hit個權利hou7你！",
          "Portia: Ti7 hia hit e5 seng-li2 lang5 e5 bah chit8 kun si7 li2 e5! Hoat-teng5 seng5-jin7, hoat-lut8 chiong hit e5 koan5-li7 hou7 li2!"
        ],
        [
          "Shylock：Ah，光明正大e5裁判官！",
          "Shylock: Ah, kong-beng5 cheng3-tai7 e5 chhai5-phoaN3-koaN!"
        ],
        [
          "Portia：你著本身tui3伊e5胸hah8來割一塊肉！法律許可你！法庭承認你！",
          "Portia: Li2 tioh8 pun2-sin tui3 i e5 heng-hah8 lai5 koah chit8 te3 bah! Hoat-lut8 hu2-kho2 li2! Hoat-teng5 seng5-jin7 li2!"
        ],
        [
          "Shylock：第一gau5 e5裁判官lah！宣告lah！今 Antonio，準備褪衫！",
          "Shylock: Te7-it gau5 e5 chhai5-phoaN3-koaN lah! Soan-ko3 lah! TaN Antonio, chun2-pi7 thng3-saN!"
        ],
        [
          "Portia：請等--cheh，我iau2有話beh講，這張證書無寫「血」beh hou7你，是kan-ta肉na7-tiaN7，明明寫肉一斤。所以著照證書所寫，an2-ni來取一斤e5肉。萬一取肉e5時，若流出一滴基督徒e5血e5時，就beh照Venice e5國法來沒收你所有e5土地kap財產來歸國庫！",
          "Portia: ChhiaN2 tan2--cheh, goa2 iau2 u7 oe7 beh kong2, Chit tiuN cheng3-su bo5 sia2 “huih” beh hou7 li2, si7 kan-ta bah na7-tiaN7, beng5-beng5 sia2 bah chit8 kun. Sou2-i2 tioh8 chiau3 cheng3-su sou2 sia2, an2-ni lai5 chhu2 chit8 kun e5 bah. Ban7-it chhu2 bah e5 si5, na7 lau5 chhut chit8 tih Ki-tok-tou5 e5 huih e5 si5, chiu7 beh chiau3 Venice e5 kok-hoat lai5 but8-siu li2 sou2 u7 e5 thou2-toe7 kap chai5-san2 lai5 kui kok-khou3!"
        ],
        [
          "Gratiano：Oh，光明正大e5裁判官lah！Oe2，猶太人ah，有聽見無？果然是博學e5裁判官lah！",
          "Gratiano: Oh, kong-beng5 cheng3-tai7 e5 chhai5-phoaN3-koaN lah! Oe2, Iu5-thai3 lang5 ah, u7 thiaN-kiN3 bo5? Ko2-jian5 si7 phok-hak8 e5 chhai5-phoaN3-koaN lah!"
        ],
        [
          "Shylock：煞有an2-ni e5律法！！",
          "Shylock: Soa3 u7 an2-ni e5 lut8-hoat!!"
        ],
        [
          "Portia：較好你著親目來看這張條文！究竟，你既然要求照證書面嚴重e5裁判，你著ai3覺悟會受照你所ai3以上峻嚴e5裁判才會用tit！",
          "Portia: Khah ho2 li2 tioh8 chhin-bak8 lai5 khoaN3 chit tiuN tiau5-bun5! Kiu3-keng3, li2 ki3-jian5 iau3-kiu5 chiau3 cheng3-su-bin7 giam5-tiong7 e5 chhai5-phoaN3, li2 tioh8 ai3 kak-gou7 oe7 siu7 chiau3 li2 sou2 ai3 i2-siong7 chun3-giam5 e5 chhai5-phoaN3 chiah oe7 eng7 tit!"
        ],
        [
          "Gratiano：Oh，博學e5裁判官！Oe2，猶太人ah！實在無錯，賢明e5裁判官lah！",
          "Gratiano: Oh, phok-hak8 e5 chhai5-phoaN3-koaN! Oe2, Iu5-thai3 lang5 ah! Sit8-chai7 bo5 chho3, hian5-beng5 e5 chhai5-phoaN3-koaN lah!"
        ],
        [
          "Shylock：若是an2-ni，你所講，原金重倍e5額hou7我，我就放Antonio無事！",
          "Shylock: Na7 si7 an2-ni, li2 sou2 kong2, goan5-kim teng5-pe7 e5 giah8 hou7 goa2, goa2 chiu7 pang3 Antonio bo5 su7!"
        ],
        [
          "Bassanio：早早就ka7你講，錢ti7 chia lah！來提lah！",
          "Bassanio: Cha2-cha2 chiu7 ka7 li2 kong2, chiN5 ti7 chia lah! Lai5 theh8 lah!"
        ],
        [
          "Portia：慢cheh，猶太人，無hiah隨便！著ai3照公法才會用--tit！無趕緊e5必要，猶太人所應當得e5 kho-liau7以外，伊boe7用得半項！",
          "Portia: Ban7-cheh, Iu5-thai3 lang5, bo5 hiah sui5-pian7! Tioh8 ai3 chiau3 kong-hoat chiah oe7 eng7--tit! Bo5 koaN2-kin2 e5 pit-iau3, Iu5-thai3 lang5 sou2 eng3-tong tit e5 kho-liau7 i2-goa7, i boe7 eng7 tit poaN3-hang7!"
        ],
        [
          "Gratiano：Ah，光明正大e5裁判官lah！博學e5判官lah！Oe2，猶太人ah！",
          "Gratiano: Ah, kong-beng5 cheng3-tai7 e5 chhai5-phoaN3-koaN lah! Phok-hak8 e5 phoaN3-koaN lah! Oe2, Iu5-thai3 lang5 ah!"
        ],
        [
          "Portia：所以著ai3準備thang割肉，m7-thang hou7伊流血，也著tu2-tu2一斤，boe7用tit加，抑是減少！假使割比一斤較加，抑是較少，雖極微細，一分e5二十分一，會hou7肉差輕重，就差一支頭毛e5重e5時，就beh ka7你處死刑，也beh ka7你沒收所有e5財產！",
          "Portia: Sou2-i2 tioh8 ai3 chun2-pi7 thang koah bah, m7-thang hou7 i lau5-huih, ia7 tioh8 tu2-tu2 chit8 kun, boe7 eng7 tit ke, a2 si7 kiam2-chio2! Ka2-su2 koah pi2 chit8 kun khah ke, a2 si7 khah chio2, sui kek8 bi5-soe3, chit8 hun e5 ji7-chap8 hun chit8, oe7 hou7 bah chha khin-tang7, chiu7 chha chit8 ki thau5-mng5 e5 tang7 e5 si5, chiu7 beh ka7 li2 chhu2 si2-heng5, ia7 beh ka7 li2 but8-siu sou2 u7 e5 chai5-san2!"
        ],
        [
          "Gratiano：你看第2個Daniel lah！Daniel lah！Oe2，猶太人ah，啥款？今m7緊下手！",
          "Gratiano: Li2 khoaN3 te7-ji7 e5 Daniel lah! Daniel lah! Oe2, Iu5-thai3 lang5 ah, siaN2 khoan2? TaN m7 kin2 he7-chhiu2!"
        ],
        [
          "Portia：啥事猶太人iau2 teh延chhian5？趕緊取你e5 kho-liau7！",
          "Portia: SiaN2-su7 Iu5-thai3 lang5 iau2 teh ian5-chhian5? KoaN2-kin2 chhu2 li2 e5 kho-liau7!"
        ],
        [
          "Shylock：原金還我，hou7我退庭！",
          "Shylock: Goan5-kim heng5 goa2, hou7 goa2 the3-teng5!"
        ],
        [
          "Bassanio：Ka7你講我都有帶--來，chiah，ti7 chia來提！",
          "Bassanio: Ka7 li2 kong2 goa2 to u7 toa3--lai5, chiah, ti7 chia lai5 theh8!"
        ],
        [
          "Portia：你ti7公開e5法庭，既然拒絕m7提，所以照公法，除去證書面，人肉一斤以外，boe7得要求別項物！",
          "Portia: Li2 ti7 kong-khai e5 hoat-teng5, ki3-jian5 ku7-choat8 m7 theh8, sou2-i2 chiau3 kong-hoat, tu5-khi3 cheng3-su-bin7, lang5-bah chit8 kun i2-goa7, boe7 tit iau3-kiu5 pat8-hang7 mih8!"
        ],
        [
          "Gratiano：Ka7你講，Daniel leh，第2個Daniel lah！猶太人ah，我ka7你說謝，因為這句是你教我e5 lah！",
          "Gratiano: Ka7 li2 kong2, Daniel leh, te7-ji7 e5 Daniel lah! Iu5-thai3 lang5 ah, goa2 ka7 li2 seh-sia7, in-ui7 chit ku3 si7 li2 ka3 goa2 e5 lah!"
        ],
        [
          "Shylock：Kan-ta原金，也boe7用得mah？",
          "Shylock: Kan-ta goan5-kim, ia7 boe7 eng7-tit mah?"
        ],
        [
          "Portia：你賭性命，所ai3取e5 kho-liau7以外，boe7用tit提半項！",
          "Portia: Li2 tou2 siN3-mia7, sou2 ai3 chhu2 e5 kho-liau7 i2-goa7, boe7 eng7-tit theh8 poaN3-hang7!"
        ],
        [
          "Shylock：Ngh！提去hou7歹鬼做路用ah！無beh請求你半項lah！",
          "Shylock: Ngh! Theh8 khi3 hou7 phaiN2-kui2 choe3 lou7-eng7 ah! Bo5 beh chheng2-kiu5 li2 poaN3-hang7 lah!"
        ],
        [
          "Portia：聽候！Tui3 ti7你e5裁判，iau2-be7清楚！著斟酌聽！假使若有外國人，直接，抑是間接，計謀，用手段ai3 beh陷害Venice人e5性命，hit個證跡若是明瞭e5時，hit個加害者，抑是計謀e5人，in所有e5財產，著ai3一半hou7被害e5人chiah會用tit，iau2 koh一半，著受沒收ti7國庫，也本人e5性命著隨在公爵閣下辦理，無容允別人來干涉。Che是法律所規定--e5。你e5罪狀就是相當ti7這條，你有直接、間接beh陷害hit個商人，che是真明瞭e5事實，所以你斷然boe7得thang閃避以上所講e5罪狀。因為an2-ni e5理由，你著ai3趕緊跪落對公爵閣下來求慈悲！",
          "Portia: Theng3-hau7! Tui3 ti7 li2 e5 chhai5-phoaN3, iau2-be7 chheng-chho2! Tioh8 chim-chiok thiaN! Ka2-su2 na7 u7 goa7-kok lang5, tit8-chiap, a2 si7 kan3-chiap, ke3-bou5, eng7 chhiu2-toaN7 ai3 beh ham7-hai7 Venice lang5 e5 siN3-mia7, hit e5 cheng3-jiah na7 si7 beng5-liau5 e5 si5, hit e5 ka-hai7-chia2, a2 si7 ke3-bou5 e5 lang5, in sou2 u7 e5 chai5-san2, tioh8 ai3 chit8-poaN3 hou7 pi7-hai7 e5 lang5 chiah oe7 eng7-tit, iau2 koh chit8-poaN3, tioh8 siu7 but8-siu ti7 kok-khou3, ia7 pun2-lang5 e5 siN3-mia7 tioh8 sui5-chai7 Kong-chiok Kok-ha7 pan7-li2, bo5 iong5-un2 pat8-lang5 lai5 kan-siap8. Che si7 hoat-lut8 sou2 kui-teng7--e5. Li2 e5 choe7-chng7 chiu7-si7 siong-tong ti7 chit tiau5, li2 u7 tit8-chiap, kan3-chiap beh ham7-hai7 hit e5 siong-jin5, che si7 chin beng5-liau5 e5 su7-sit8, sou2-i2 li2 toan3-jian5 boe7-tit-thang siam2-pi7 i2-siong7 sou2 kong2 e5 choe7-chng7. In-ui7 an2-ni e5 li2-iu5, li2 tioh8 ai3 koaN2-kin2 kui7 loh8 tui3 Kong-chiok Kok-ha7 lai5 kiu5 chu5-pi!"
        ],
        [
          "Gratiano：較好著求吊tau7 e5許可lah！你e5財產既然受沒收，就無錢thang買吊tau7索，結局著開政府e5費用才會用tit！",
          "Gratiano: Khah ho2 tioh8 kiu5 tiau3-tau7 e5 hu2-kho2 lah! Li2 e5 chai5-san2 ki3-jian5 siu7 but8-siu, chiu7 bo5 chiN5 thang boe2 tiau3-tau7 soh, kiat-kiok8 tioh8 khai cheng3-hu2 e5 hui3-iong7 chiah oe7 eng7-tit!"
        ],
        [
          "公爵：咱e5精神kap伊無siang7款，伊be7求e5代先，伊hit條性命beh赦免--伊lah！也財產e5一半歸 Antonio，一半歸國庫e5收入，但是伊若是真心悔悟e5時，kiam2-chhai2 kho-liau7會受免除也無定著。",
          "Kong-chiok: Lan2 e5 cheng-sin5 kap i bo5-siang7 khoan2,i be7 kiu5 e5 tai7-seng, i hit tiau5 siN3-mia7 beh sia3-bian2--i lah! Ia7 chai5-san2 e5 chit8-poaN3 kui Antonio, chit8-poaN3 kui kok-khou3 e5 siu-jip8, tan7-si7 i na7 si7 chin-sim hoe2-ngou7 e5 si5, kiam2-chhai2 kho-liau7 oe7 siu7 bian2-tu5 ia7 bo5 tiaN7-tioh8."
        ],
        [
          "Portia：有影！國家沒收hit部份，kiam2-chhai2用罰金來替，總是 Antonio hit部份boe7用tit an2-ni！",
          "Portia: U7-iaN2! Kok-ka but8-siu hit pou7-hun7, kiam2-chhai2 eng7 hoat8-kim lai5 thoe3, chong2-si7 Antonio hit pou7-hun7 boe7 eng7-tit an2-ni!"
        ],
        [
          "Shylock：M7若財產，性命續hou7你！無必要赦免我lah！閣下若hiap8我e5厝e5柱腳起來，就歸間厝續hou7你是siang7一樣。支持我e5生活e5財產若ka7我沒收--去，就我e5性命續hou7你是當然！",
          "Shylock: M7-na7 chai5-san2, siN3-mia7 soa3 hou7 li2! Bo5 pit-iau3 sia3-bian2 goa2 lah! Kok-ha7 na7 hiap8 goa2 e5 chhu3 e5 thiau7-kha khi2--lai5, chiu7 kui keng chhu3 soa3 hou7 li2 si7 siang7 chit8-iuN7. Chi-chhi5 goa2 e5 seng-oah8 e5 chai5-san2 na7 ka7 goa2 but8-siu--khi3, chiu7 goa2 e5 siN3-mia7 soa3 hou7 li2 si7 tong-jian5!"
        ],
        [
          "Portia：Antonio！你有beh施慈悲hou7這個人無？",
          "Portia: Antonio! Li2 u7 beh si chu5-pi hou7 chit e5 lang5 bo5?"
        ],
        [
          "Antonio：閣下以及列位諸賢！伊e5財產e5一半hit條罰金，請ka7伊免除！Beh hou7我e5一半也免，無得著hit半我也是滿足，總是hou7我保管就好，因為 Shylock 若過身了，thang hou7 hit個最近娶伊e5查某子走hit個紳士。其他iau2有兩條，希望法庭命令伊著ai3約束來履行，就是伊隨時來做基督徒（Christian）。Koh一項，伊若過身了後，著ai3將伊所有e5財產hou7伊e5查某子夫婦，也這項著ai3 ti7法庭來寫財產讓渡書，續簽名。",
          "Antonio: Kok-ha7 i2-kip8 liat8-ui7 chu-hian5! I e5 chai5-san2 e5 chit8-poaN3 hit tiau5 hoat8-kim, chhiaN2 ka7 i bian2-tu5! Beh hou7 goa2 e5 chit8-poaN3 ia7 bian2, bo5 tit tioh8 hit poaN3 goa2 ia7 si7 boan2-chiok, chong2-si7 hou7 goa2 po2-koan2 chiu7 ho2, in-ui7 Shylock na7 ke3-sin liau2, thang hou7 hit e5 choe3-kun7 chhoa7 i e5 cha-bou2-kiaN2 chau2 hit e5 sin-su7. Ki5-thaN iau2 u7 nng7 tiau5, hi-bong7 hoat-teng5 beng7-leng7 i tioh8 ai3 iok-sok lai5 li2-heng5, chiu7-si7 i sui5-si5 lai5 choe3 Ki-tok-tou5 (Christian). Koh chit8 hang7, i na7 ke3-sin liau2 au7, tioh8 ai3 chiong i sou2 u7 e5 chai5-san2 hou7 i e5 cha-bou2-kiaN2 hu-hu7, ia7 chit hang7 tioh8 ai3 ti7 hoat-teng5 lai5 sia2 chai5-san2 jiong7-tou7-su, soa3 chhiam-mia5."
        ],
        [
          "公爵：贊成！Beh照an2-ni來命令伊，若m7順趁，就隨時取消赦免！！",
          "Kong-chiok: Chan3-seng5! Beh chiau3 an2-ni lai5 beng7-leng7 i, na7 m7 sun7-than3, chiu7 sui5-si5 chhu2-siau sia3-bian2!!"
        ],
        [
          "Portia：猶太人好mah？Beh順趁抑無？",
          "Portia: Iu5-thai3 lang5 ho2 mah? Beh sun7-than3 a2 bo5?"
        ],
        [
          "Shylock：An2-ni好！姑不chiong！",
          "Shylock: An2-ni ho2! Kou-put-chiong!"
        ],
        [
          "Portia：書記，請你寫一張財產讓渡證書。",
          "Portia: Su-ki3, chhiaN2 li2 sia2 chit8-tiuN chai5-san2 jiong7-tou7 cheng3-su."
        ],
        [
          "Shylock：這陣hou7我退庭，因為破病！證書，後來才提來hou7我簽名。",
          "Shylock: Chit-chun7 hou7 goa2 the3 teng5, in-ui7 phoa3-piN7! Cheng3-su, au7-lai5 chiah theh8 lai5 hou7 goa2 chhiam-mia5."
        ],
        [
          "公爵：退庭thang，總是著ai3照命令來履行！",
          "Kong-chiok: The3-teng5 thang, chong2-si7 tioh8 ai3 chiau3 beng7-leng7 lai5 li2-heng5!"
        ],
        [
          "Gratiano：Shylock ah，你beh受洗來做Christian e5時，著ai3兩名e5教父來會才會用tit！假使我若是判官，我beh命令加添十名，共十二名，總是m7是beh chhoa7你去受洗e5所在，是beh押你來去絞首台lah！（Shylock入場）。",
          "Gratiano: Shylock ah, li2 beh siu7 soe2 lai5 choe3 Christian e5 si5, tioh8 ai3 nng7 mia5 e5 kau3-hu7 lai5-hoe7 chiah oe7 eng7-tit! Ka2-su2 goa2 na7 si7 phoaN3-koaN, goa2 beh beng7-leng7 ke-thiN chap8 mia5, kiong7 chap8-ji7 mia5, chong2-si7 m7 si7 beh chhoa7 li2 khi3 siu7 soe2 e5 sou2-chai7, si7 beh ah li2 lai5 khi3 Ka2-siu2-tai5 lah! (Shylock jip8-tiuN5)."
        ],
        [
          "公爵：請先生同道敝宅奉上粗餐。",
          "Kong-chiok: ChhiaN2 sian-siN tong5-to7 pe3-theh8 hong7 siong7 chhou-chhan."
        ],
        [
          "Portia：感謝你e5好意！總是e昏我著ai3轉去 Padua，所以ti7 chia ai3 kap閣下相辭來出發。",
          "Portia: Kam2-sia7 li2 e5 ho2-i3! Chong2-si7 e-hng goa2 tioh8 ai3 tng2 khi3 Padua, sou2-i2 ti7 chia ai3 kap Kok-ha7 saN-si5 lai5 chhut-hoat."
        ],
        [
          "公爵：真遺憾，因為你e5時間m7容允你，…（對Antonio）Antonio，你著ka7這位先生說謝。因為你有受著伊e5恩義真大！",
          "Kong-chiok: Chin ui5-ham7, in-ui7 li2 e5 si5-kan m7 iong5-un2 li2, ... (tui3 Antonio) Antonio, li2 tioh8 ka7 chit ui7 sian-siN seh-sia7. In-ui7 li2 u7 siu7 tioh8 i e5 un-gi7 chin toa7!"
        ],
        [
          "Bassanio：可敬e5先生。我kap我e5友人 Antonio，tui3 ti7你e5才智，會得thang脫離這個有關係性命，殘忍e5 kho-liau7！Ti7 chia有3000 Ducat beh還猶太人--e5，阮真歡喜表示阮報答先生懇切e5努力，向望先生歡喜收！",
          "Bassanio: Kho2-keng3 e5 sian-siN. Goa2 kap goa2 e5 iu2-jin5 Antonio, tui3 ti7 li2 e5 chai5-ti3, oe7-tit-thang thoat-li7 chit e5 u7 koan-he7 siN3-mia7, chan5-jim2 e5 kho-liau7! Ti7 chia u7 3000 Ducat beh heng5 Iu5-thai3 lang5--e5, goan2 chin hoaN-hi2 piau2-si7 goan2 po3-tap sian-siN khun2-chhiat e5 lo5-lek8, ng3-bang7 sian-siN hoaN-hi2 siu!"
        ],
        [
          "Antonio：今仔日e5恩情，以後久久無boe7記tit！Thang做敬愛先生你e5誠意。",
          "Antonio: Kin-na2-jit8 e5 un-cheng5, i2-au7 ku2-ku2 bo5 boe7 ki3-tit! Thang choe3 keng3-ai3 sian-siN li2 e5 seng5-i3."
        ],
        [
          "Portia：家己滿足e5人已經得著報賞--lah！我會thang救你e5性命，家己真滿足，an2-ni已經得著--lah。我m7 bat向望得著較加e5報酬！請會記得我，到再會e5時，望lin2康健，lin2請！！",
          "Portia: Ka-ki7 boan2-chiok e5 lang5 i2-keng tit tioh8 po3-siunn2--lah! Goa2 oe7 thang kiu3 li2 e5 sinn3-mia7, ka-ki7 chin boan2-chiok, an2-ni i2-keng tit--tioh8-lah. Goa2 m7 bat ng3-bang7 tit tioh8 khah ke e5 po3-siu5! Chhiann2 oe7 ki3-tit goa2, kau3 chai3-hoe7 e5 si5, bang7 lin2 khong-kian7, lin2 chhiann2!!"
        ],
        [
          "完。",
          "Oan5."
        ]
      ],
      "篇名": "Venice e5 生理人_01"
    }
  ]
}
