{
  "作者": "黃懷恩",
  "出版年": "1957",
  "出版者": "台灣教會公報社",
  "文類": "戲劇",
  "書寫系統": "羅馬字",
  "資料": [
    {
      "段": [
        [
          "作者E5 話",
          "Chok-chia2 E5 Oe7"
        ],
        [
          "Ti7 咱 e5 教會，聖誕節kap 復活節 e5 聖劇表演是成做1個普常e5 現象；卻雖然有濟濟教派 teh 反對這個事，iau2-ku2 這個聖劇表演是一個oh得分離 e5 事。",
          "Ti7 lan2 e5 kau3-hoe7, Seng3-tan3 cheh kap Koh-oah8 cheh e5 Seng3-kek8 piau2-ian2 si7 chiaN5-cho3 chit8 e5 phou2-siong5 e5 hian7-siong7; khiok sui-jian5 u7 che7-che7 kau3-phai3 teh hoan2-tui3 chit e5 su7, iau2-ku2 chit e5 Seng3-kek8 piau2-ian2 si7 chit8 e5 oh-tit hun-li7 e5 su7."
        ],
        [
          "聖劇，原來 e5 意義是 ai3 beh 代替說教、證道，是講道 e5 另外1個方式，就是beh 用幾若人 e5 行動來 beh hou7 這 cham7 聖經 e5 教示得著闡明。聖劇若有根據 ti7 這個意思，koh 續 會 hou7 人加添 bat 上帝 e5 話，我想是無 m7著 e5 事。總是若失落以上 e5 精神，是不止有危險性。",
          "Seng3-kek8, goan5-lai5 e5 i3-gi7 si7 ai3 beh tai7-thoe3 soat-kau3, cheng3-to7, si7 kang2-to7 e5 leng7-goa7 chit8 e5 hong-sek, chiu7-si7 beh eng7 kui2-na7 lang5 e5 heng5-tong7 lai5 beh hou7 chit cham7 Seng3-keng e5 ka3-si7 tit tioh8 chhian2-beng5. Seng3-kek8 na7 u7 kin-ku3 ti7 chit e5 i3-su3, koh soa3 oe7 hou7 lang5 ke-thiN bat Siong7-te3 e5 oe7, goa2 siuN7 si7 bo5 m7-tioh8 e5 su7. Chong2-si7 na7 sit-loh8 i2-siong7 e5 cheng-sin5, si7 put-chi2 u7 gui5-hiam2 seng3."
        ],
        [
          "親像咱無隨便掠人來hou7 伊企 ti7 聖 e5 地位來 tui3 咱證道，因為咱驚了伊會敗壞咱，親像 an2-ni ，關係教會演劇 e5 事，最要緊咱著揀劇本，就是實在是會幫贊咱 e5 劇本，m7-thang 隨便演，koh 話語、行動也m7-thang 過頭下賤、粗俗；演 e5 人也著存 驚畏 e5 心，存 beh 引chhoa7 人 bat 上帝 e5 教示e5 心，tu2-tu2 親像說教者 e5 心思態度，用祈禱來演就無m7著。",
          "Chhin-chhiuN7 lan2 bo5 sui5-pian7 liah8 lang5 lai5 hou7 i khia7 ti7 Seng3 e5 te7-ui7 lai5 tui3 lan2 cheng3-to7, in-ui7 lan2 kiaN liau2 i oe7 pai7-hoai7 lan2, chhin-chhiuN7 an2-ni, koan-he7 kau3-hoe7 ian2-kek8 e5 su7, choe3 iau3-kin2 lan2 tioh8 keng2 kek8-pun2,chiu7-si7 sit8-chai7 si7 oe7 pang-chan7 lan2 e5 kek8-pun2, m7-thang sui5-pian7 ian2, koh oe7-gu2, heng5-tong7 ia7 m7-thang koe3-thau5 ha7-chian7, chhou-siok8; ian2 e5 lang5 ia7 tioh8 chun5 kiaN-ui3 e5 sim, chun5 beh in2-chhoa7 lang5 bat Siong7-te3 e5 ka3-si7 e5 sim, tu2-tu2 chhin-chhiuN7 soat-kau3-chia2 e5 sim-su thai7-tou7, eng7 ki5-to2 lai5 ian2 chiu7 bo5 m7-tioh8."
        ],
        [
          "所以咱 e5 教會關係這個演劇 e5 事 iau2 有真濟點實在著 ai3 改革e5 …",
          "Sou2-i2 lan2 e5 kau3-hoe7 koan-he7 chit e5 ian2-kek8 e5 su7 iau2 u7 chin che7 tiam2 sit8-chai7 tioh8 ai3 kai2-kek e5 ......"
        ],
        [
          "今我有將淡薄 e5 材料 ai3 beh hou7 逐家 做參考。其中這篇「富人與拉撒路」今年 e5復活節 e5 時我臨時看需要來編，續 hou7 青年演e5…",
          "TaN goa2 u7 chiong tam7-poh8 e5 chhai5-liau7 ai3 beh hou7 tai7-ke cho3 chham-kho2. Ki5-tiong chit phiN “富人與拉撒路” kin-ni5 e5 Koh-oah8 cheh e5 si5 goa2 lim5-si5 khoaN3 su-iau3 lai5 phian, soa3 hou7 chheng-lian5 ian2 e5......"
        ],
        [
          "Tui3 頭到尾 e5 時間有 1 點 30 分以上到2 點鐘久，thang 講是真長，言詞著逐句真 明；行動也著真自然；演員 e5 人物、配役也真要緊。較好是有tu2好 e5 導演者來引chhoa7。著有相當 e5 時間做準備，開始練習 到出演著需要1月半久。服裝也擔當真要緊 e5 責成，所以著有準備。",
          "Tui3 thau5 kau3 boe2 e5 si5-kan u7 1 tiam2 30 hun i2-siong7 kau3 2 tiam2 cheng ku2, thang kong2 si7 chin tng5, gian5-su5 tioh8 tak8-ku3 chin beng5, heng5-tong7 ia7 tioh8 chin chu7-jian5, ian2-oan5 e5 jin5-but8, phoe3-iah8 ia7 chin iau3-kin2. Khah ho2 si7 u7 tu2-ho2 e5 to7-ian2-chia2 lai5 in2-chhoa7. Tioh8 u7 siong-tong e5 si5-kan cho3 chun2-pi7, khai-si2 lian7-sip8 kau3 chhut-ian2 tioh8 su-iau3 chit8 goeh8 poaN3 ku2. Hok8-chong ia7 tam-tng chin iau3-kin2 e5 chek-seng5, Sou2-i2 tioh8 u7 chun2-pi7."
        ],
        [
          "「我明天要尋你」是 tui3 故事來編e5……， hou7 聖經科 e5 學生來演tu2仔好。",
          "“我明天要尋你” si7 tui3 kou3-su7 lai5 phian e5......, hou7 Seng3-keng kho e5 hak8-seng lai5 ian2 tu2-a2 ho2."
        ],
        [
          "願上帝祝福 ti7 這個頂面。",
          "Goan7 Siong7-te3 chiok-hok ti7 chit e5 teng2-bin7."
        ],
        [
          "1957. 5. 22 黃懷恩",
          "1957. 5. 22   Ng5 Hoai5-in"
        ],
        [
          "富人 KAP 拉撒路六幕",
          "富人和拉撒路 六幕"
        ],
        [
          "A. 人物：富人、米勒、以東、夫人、拉撒路、小爺、醫師、市民a、市民b、天使a、天使b、亞伯拉罕。",
          "A. 人物: 富人, 米勒, 以東, 夫人, 拉撒路, 小爺, 醫師, 市民a, 市民b, 天使a, 天使b, 亞伯拉罕."
        ],
        [
          "第一幕",
          "第一幕"
        ],
        [
          "出場人物：富人、米勒、以東、夫人。",
          "出場人物: 富人, 米勒, 以東, 夫人"
        ],
        [
          "場面：富人華美 e5 客廳",
          "場面: 富人華美的客廳"
        ],
        [
          "開幕：奴僕米勒和以東teh 拚掃，整理室內。",
          "開幕: 奴僕米勒和以東teh piaN3-sau3, cheng2-li2 sek-lai7."
        ],
        [
          "1 以東：（Ha3-hi3)A…a2 ！真ai3 睏，早起天未光就做工到這時，真厭sian7 lah，著淡薄來歇睏一下…（坐椅）",
          "1 以東: (Ha3-hi3) A...a2! Chin ai3 khun3, cha2-khi2 thiN boe7 kng chiu7 cho3 kang kau3 chit si5, chin ia3-sian7 lah, tioh8 tam7-poh8 lai5 hioh-khun3 chit8-e7... (che7 i2)"
        ],
        [
          "2 米勒：以東，你真好膽，以東你真好膽！你無想咱是做奴隸 e5 身分，死活攏在 ti7 主人 e5 手，你 koh 敢貧憚。特別你昨日才險險著 hou7 主人 ka7 你吊死 ti7 樹頂，你今仔日 iau2 也無謹慎！",
          "2 米勒: I2-tong, li2 chin ho2 taN2, I2-tong li2 chin ho2 taN2! Li2 bo5 siuN7 lan2 si7 cho3 lou5-le7 e5 sin-hun7, si2-oah8 long2 chai7 ti7 Chu2-lang5 e5 chhiu2, li2 koh kaN2 pin7-toaN7. Tek8-piat8 li2 cha7-jit8 chiah hiam2-hiam2 tioh8 hou7 Chu2-lang5 ka7 li2 tiau3-si2 ti7 chhiu7-teng2, li2 kin-a2-jit8 iau2 ia7 bo5 kin2-sin7!"
        ],
        [
          "3 以東：有影 to著！KaN2 一 擺若 koh 犯著主人 e5 意思，一命kaN2 著烏乎哀哉，死 ti7 樹頂（企起來）。實在萬世著m7-thang 出世做奴隸。阮 e5 祖先 m7知犯著甚物重罪，害阮今仔日著chiah 受苦。",
          "3 以東: U7-iaN2 to tioh8! KaN2 chit8 pai2 na7 koh hoan7 tioh8 Chu2-lang5 e5 i3-su3, chit8-mia7 kaN2 tioh8 ou-hou ai-chai3, si2 ti7 chhiu7-teng2 (khia7--khi2-lai5). Sit8-chai7 ban7-si3 tioh8 m7-thang chhut-si3 cho3 lou5-le7. Goan2 e5 chou2-sian m7 chai hoan7 tioh8 sim2-mih8 tang7-choe7, hai7 goan2 kin-a2-jit8 tioh8 chiah siu7-khou2."
        ],
        [
          "4 米勒：昨暝咱 e5 主人kap 小爺 teh 議論家業、財產 e5 事，議論到真受氣，今早起的確 iau2 真無爽快，咱若無特別e5 注意來侍候伊 boe7 sai2-tit 。",
          "4 米勒: Cha7-me5 lan2 e5 Chu2-lang5 kap sio2-ia5 teh gi7-lun7 ke-giap8, chai5-san2 e5 su7, gi7-lun7 kau3 chin siu7-khi3, kin cha2-khi2 tek-khak iau2 chin bo5 song2-khoai3, lan2 na7 bo5 tek8-piat8 e5 chu3-i3 lai5 su7-hau7 i boe7 sai2-tit."
        ],
        [
          "5 以東：你真目色巧， gau5 觀主人e5 面目，所以才會得著主人 e5 恩寵。人 ti7 心內若無平安kap 喜樂，結局外nih8 kah 好額也是無路用。",
          "5 以東: Li2 chin bak8-sek khiau2, gau5 koan Chu2-lang5 e5 bin7-bak8, sou2-i2 chiah oe7 tit tioh8 Chu2-lang5 e5 un-thiong2. Lang5 ti7 sim-lai7 na7 bo5 peng5-an kap hi2-lok8, kiat-kiok8 goa7-nih8 kah ho2-giah8 ia7 si7 bo5 lou7-eng7."
        ],
        [
          "6 米勒：實，實！！主人來lah，緊緊做工！",
          "6 米勒: Sit8, sit8!! Chu2-lang5 lai5 lah, kin2-kin2 cho3 kang!"
        ],
        [
          "（富人出場，手提紙、筆 teh 算數。）",
          "(富人出場, chhiu2 theh8 choa2, pit teh sng3-siau3.)"
        ],
        [
          "四千隻 e5 牛 tau3六千隻 e5 羊，tu2-tu2一萬隻。驢仔有一千五百隻，豬有二千隻，田園有一百khong3五甲，有十二個牧場，奴僕、女婢共有七百外個…，oh ，我無法度 thang koh 算lah，我 e5 頭殼 beh 烏暗 hin5 lah。（坐落去）",
          "Si3-chheng chiah e5 gu5 tau3 lak8-chheng chiah e5 iuN5, tu2-tu2 chit8-ban7 chiah. Lu5-a2 u7 chit8-chheng gou7-pah chiah, ti u7 nng7-chheng chiah, chhan5-hng5 u7 chit8-pah khong3 gou7 kah, u7 chap8-ji7 e5 bok8-tiuN5, lou5-pok8, lu2-pi7 kiong7 u7 chhit-pah goa7 e5..., oh, goa2 bo5 hoat-tou7 thang koh sng3 lah, goa2 e5 thau5-khak beh ou-am3 hin5 lah. (che7--loh8-khi3)"
        ],
        [
          "7 米勒：尊貴、仁慈 e5 主人ah，你卑微 e5 奴僕 ti7 你 e5 腳下請安你，今早起天懸氣清，m7知主人有心滿意足抑無？",
          "7 米勒: Chun-kui3, jin5-chu5 e5 Chu2-lang5 ah, li2 pi-bi5 e5 lou5-pok8 ti7 li2 e5 kha-e7 chheng2-an li2, kin cha2-khi2 thiN-koan5-khi3-chheng, m7 chai Chu2-lang5 u7 sim-moa2 i3-chiok a2-bo5?"
        ],
        [
          "8 富人：Hng ，米勒，你實在有盡忠，順服ti7 你 e5 主人，將來我會thau2放你，續大大報賞你。",
          "8 富人: Hng, Bi2-lek8, li2 sit8-chai7 u7 chin7-tiong, sun7-hok8 ti7 li2 e5 Chu2-lang5, chiong-lai5 goa2 oe7 thau2-pang3 li2, soa3 toa7-toa7 po3-siuN2 li2."
        ],
        [
          "9 米勒：仁慈 e5 主人ah，卑微e5 器具 ti7 你 e5 面前得著chiah 大 e5 恩典實在不配，你e5 仁慈感動我到流目屎！",
          "9 米勒: Jin5-chu5 e5 Chu2-lang5 ah, pi-bi5 e5 khi3-khu7 ti7 li2 e5 bin7-cheng5 tit tioh8 chiah toa7 e5 un-tian2 sit8-chai7 put-phoe3, li2 e5 jin5-chu5 kam2-tong7 goa2 kau3 lau5 bak8-sai2!"
        ],
        [
          "10 富人：Ah ，退後，m7-thang koh 攪擾我，早起我 e5 心神非常無爽快。",
          "10 富人: Ah, thoe3-au7,m7-thang koh kiau2-jiau2 goa2, cha2-khi2 goa2 e5 sim-sin5 hui-siong5 bo5 song2-khoai3."
        ],
        [
          "11 以東：尊貴、仁慈 e5 主人ah ，你卑微 e5 奴僕 ti7 你 e5 腳下請安你，今早起天懸氣清，m7知你有心樂意足抑無？",
          "11 以東: Chun-kui3, jin5-chu5 e5 Chu2-lang5 ah, li2 pi-bi5 e5 lou5-pok8 ti7 li2 e5 kha-e7 chheng2-an li2, kin cha2-khi2 thiN-koan5-khi3-chheng, m7 chai li2 u7 sim-lok8 i3-chiok a2-bo5?"
        ],
        [
          "12 富人：退後！你著謹慎你 e5 所做，若無的確 beh 吊死你 ti7 樹頂！",
          "12 富人: Thoe3-au7! Li2 tioh8 kin2-sin7 li2 e5 sou2 choe3, na7 bo5 tek-khak beh tiau3-si2 li2 ti7 chhiu7-teng2!"
        ],
        [
          "13 以東：我 e5 主人ah，求你憐憫我這個卑微e5 虫thoa7！",
          "13 以東: Goa2 e5 Chu2-lang5 ah, kiu5 li2 lin5-bin2 goa2 chit e5 pi-bi5 e5 thang5-thoa7!"
        ],
        [
          "14 富人：M7-thang hou7 我 koh 聽著你 e5 聲！主人今早起心內悶悶不樂，你來掠我e5 肩頭，米勒去提一杯冷水來 hou7 我 lim。（米勒退場，以東掠脈，富人koh 開始算數。）",
          "14 富人: M7-thang hou7 goa2 koh thiaN tioh8 li2 e5 siaN! Chu2-lang5 kin cha2-khi2 sim-lai7 bun7-bun7 put-lok8, li2 lai5 liah8 goa2 e5 keng-thau5, Bi2-lek8 khi3 theh8 chit8 poe leng2-chui2 lai5 hou7 goa2 lim. (米勒thoe3-tiuN5, 以東liah8-meh8, 富人koh khai-si2 sng3-siau3.)"
        ],
        [
          "15 富人：黃金、白金有 28 箱，印度鑽石有20 箱，紅瑪瑙，有 14 箱，沒香有 40 盒…，ah 以東，你 e5 手親像鐵，你是按算beh 害死我著無？可惡，可惡！",
          "15 富人: Ng5-kim, peh8-kim u7 28 siuN, In3-tou7 soan7-chioh8 u7 20 siuN, ang5 be2-lo2, u7 14 siuN, but8-hiuN u7 40 ap8..., ah I2-tong, li2 e5 chhiu2 chhin-chhiuN7 thih, li2 si7 an3-sng3 beh hai7-si2 goa2 tioh8 bo5? Kho2-oN3, kho2-oN3!"
        ],
        [
          "16 以東：主人ah，請你赦免我！",
          "16 以東: Chu2-lang5 ah, chhiaN2 li2 sia3-bian2 goa2!"
        ],
        [
          "17 富人：你若無謹慎，我的確吊死你ti7 樹頂。退後去後間受刑罰。",
          "17 富人: Li2 na7 bo5 kin2-sin7, goa2 tek-khak tiau3-si2 li2 ti7 chhiu7-teng2. The3-au7 khi3 au7-keng siu7 heng5-hoat8."
        ],
        [
          "（以東退場，米勒出場）",
          "(以東退場,米勒出場)"
        ],
        [
          "18 富人：（Lim 水了）這杯涼水 e5 功效真 大，lim 了心開氣消，感覺真爽快lah。米勒請你去請夫人出來。",
          "18 富人: (Lim chui2 liau2) Chit poe liang5-chui2 e5 kong-hau7 chin toa7, lim liau2 sim-khui khi3-siau, kam2-kak chin song2-khoai3 lah. Bi2-lek8 chhiaN2 li2 khi3 chhiaN2 hu-jin5 chhut--lai5."
        ],
        [
          "19 米勒：遵命！（退場，夫人出場）。",
          "19 米勒: Chun-beng7! (退場, 夫人出場)."
        ],
        [
          "20 夫人：尊貴、仁慈 e5 主人，願你清早 快樂！你 e5 寵愛企 ti7 你 e5 面前，m7知有甚物貴事？",
          "20 夫人: Chun-kui3, jin5-chu5 e5 Chu2-lang5, goan7 li2 chheng-cha2 khoai3-lok8! Li2 e5 thiong2-ai3 khia7 ti7 li2 e5 bin7-cheng5, m7 chai u7 sim2-mih8 kui3-su7?"
        ],
        [
          "21 富人：Ou2，夫人，你 m7免客氣，請你企倚來，我今早起有淡薄事情 ai3 beh kap你參詳。",
          "21 富人: Ou2, hu-jin5, li2 m7 bian2 kheh-khi3, chhiaN2 li2 khia7 oa2 lai5, goa2 kin cha2-khi2 u7 tam7-poh8 su7-cheng5 ai3 beh kap li2 chham-siong5."
        ],
        [
          "22 夫人：主人，你有甚物 代誌請你講。",
          "22 夫人: Chu2-lang5, li2 u7 sim2-mih8 tai7-chi3 chhiaN2 li2 kong2."
        ],
        [
          "23 富人：我最近，因為財產、家業 e5 事，掛慮 ti7 心nih8，致到暝日鬱卒，心神不止艱苦，想攏無有甚物 法度。",
          "23 富人: Goa2 choe3-kun7, in-ui7 chai5-san2, ke-giap8 e5 su7, khoa3-lu7 ti7 sim--nih8, ti3-kau3 me5-jit8 ut-chut, sim-sin5 put-chi2 kan-khou2, siuN7 long2 bo5 u7 sim2-mih8 hoat-tou7."
        ],
        [
          "24 夫人：主人ah，你是 chia e5 以色列 e5 子孫中 1個最富有 e5 人，你 e5 財寶比山，你 e5 榮光比天，你 e5 智慧比海，你1個開聲天地攏振動，你若命令萬物攏順服，你今仔日為著 chiah e5 產業財產來精力消mou5、心神不安是不合該 e5 事。你應該著 sok手來享受你 e5 富有、你 e5 權力。",
          "24 夫人: Chu2-lang5 ah, li2 si7 chia e5 I2-sek-liat8 e5 kiaN2-sun tiong chit8 e5 choe3 pu3-u7 e5 lang5, li2 e5 chai5-po2 pi2 soaN, li2 e5 eng5-kng pi2 thiN, li2 e5 ti3-hui7 pi2 hai2, li2 chit8 e5 khui siaN thiN-te7 long2 tin2-tang7, li2 na7 beng7-leng7 ban7-mih8 long2 sun7-hok8, li2 kin-na2-jit8 ui7 tioh8 chiah e5 san2-giap8 chai5-san2 lai5 cheng-lat8 siau-mou5, sim-sin5 put-an si7 put hap8-kai e5 su7. Li2 eng3-kai tioh8 sok-chhiu2 lai5 hiong2-siu7 li2 e5 pu3-u7, li2 e5 koan5-lek8."
        ],
        [
          "25 富人：你攏m7知，（企起來）咱 e5 倉庫已經無夠額 thang 囥今年度所 beh 收成 e5 五穀，咱 20 位 e5 牧場已經無法度 thang 收養共有一萬三千外 隻 e5 牛羊。咱 e5 奴僕女婢攏大大增加，致到管理 e5 人大欠缺，有e5 就偷提我 e5 時間，偷提我 e5 物質，hou7 我 e5 家業 kiong5-kiong5 beh 破產去。",
          "25 富人: Li2 long2 m7 chai, (khia7--khi2-lai5) lan2 e5 chhng-khou3 i2-keng bo5 kau3-giah8 thang khng3 kin-ni5-tou7 sou2 beh siu-seng5 e5 ngou2-kok, lan2 20 ui7 e5 bok8-tiuN5 i2-keng bo5 hoat-tou7 thang siu-iong2 kiong7 u7 chit8-ban7 saN-chheng goa7 chiah e5 gu5-iuN5. Lan2 e5 lou5-pok8 lu2-pi7 long2 toa7-toa7 cheng-ka, ti3-kau3 koan2-li2 e5 lang5 toa7 khiam3-kheh, u7 e5 chiu7 thau-theh8 goa2 e5 si5-kan, thau-theh8 goa2 e5 but8-chit, hou7 goa2 e5 ke-giap8 kiong5-kiong5 beh pho3-san2 khi3."
        ],
        [
          "Koh 咱今年度也無有 tu2好 e5 人物 thang 派去印度 thang 交換鑽石寶珠，只有我 5 個小弟為著 chiah e5 事暝日奔走，iau2-ku2 是無法度 thang 管理好勢，我為著chiah e5 事 beh an2-choaN2 無有掛慮 neh，beh an2-choaN2 會放心 ah！？",
          "Koh lan2 kin-ni5-tou7 ia7 bo5 u7 tu2-ho2 e5 jin5-but8 thang phai3 khi3 In3-tou7 thang kau-oaN7 soan7-chioh8 po2-chu, chi2-u7 goa2 5 e5 sio2-ti7 ui7 tioh8 chiah e5 su7 me5-jit8 phun-chau2, iau2-ku2 si7 bo5 hoat-tou7 thang koan2-li2 ho2-se3, goa2 ui7 tioh8 chiah e5 su7 beh an2-choaN2 bo5 u7 khoa3-lu7 neh, beh an2-choaN2 e7 pang3-sim ah!?"
        ],
        [
          "26 夫人：主人，你無聽見古早人 teh 講，生不帶來，死不帶去，你掛慮、操心 chiah e5 事 kiam2 有甚物 利益？ Che kiam2 m7是加--e5 mah ？富有 e5 先決條件 kiam2 m7是 beh 享受快樂，若親像你 an2-ni 操心 peh 腹，你 e5 好額 tui3 ti7 你完全攏無路用。你著放心，將一切 e5 事放下 hou7 你 5 個小弟 kap chiah e5 管家 e5 人去辦理就好，你是一家e5 主人，無應該有份 ti7 chiah e5 雜事，來攪擾你 e5 心。",
          "26 夫人: Chu2-lang5, li2 bo5 thiaN-kiN3 kou2-cha2 lang5 teh kong2, 生不帶來, 死不帶去, li2 khoa3-lu7, chhau-sim chiah e5 su7 kiam2 u7 sim2-mih8 li7-ek? Che kiam2 m7 si7 ke--e5 mah? Pu3-u7 e5 seng-koat tiau5-kiaN7 kiam2 m7 si7 beh hiong2-siu7 khoai3-lok8, na7 chhin-chhiuN7 li2 an2-ni chhau-sim peh-pak, li2 e5 ho2-giah8 tui3 ti7 li2 oan5-choan5 long2 bo5 lou7-eng7. Li2 tioh8 pang3-sim, chiong it-chhe3 e5 su7 pang3-he7 hou7 li2 5 e5 sio2-ti7 kap chiah e5 koan2-ke e5 lang5 khi3 pan7-li2 chiu7 ho2, li2 si7 chit8-ke e5 Chu2-lang5, bo5 eng3-kai u7 hun7 ti7 chiah e5 chap8-su7, lai5 kiau2-jiau2 li2 e5 sim."
        ],
        [
          "27 富人：夫人，你 an2-ni 講實在真有理氣！卻最少限度來講，咱現實 chiah e5 困難無設法 hou7 好勢 beh an2-choaN2 放心？",
          "27 富人: Hu-jin5, li2 an2-ni kong2 sit8-chai7 chin u7 li2-khi3! Khiok choe3-chio2 han7-tou7 lai5 kong2, lan2 hian7-sit8 chiah e5 khun3-lan5 bo5 siat-hoat hou7 ho2-se3 beh an2-choaN2 pang3-sim?"
        ],
        [
          "28 夫人：這款 e5 現象不過是大事業家、大業主 e5 平常 e5 事 na7-tiaN7，你若想講 beh 設法 hou7 好勢，到死都無法度thang 過著幸福 e5 日。你著即時放心，來享福你 e5 富有。",
          "28 夫人: Chit khoan2 e5 hian7-siong7 put-ko3 si7 toa7 su7-giap8 ka, toa7 giap8-chu2 e5 peng5-siong5 e5 su7 na7-tiaN7, li2 na7 siuN7 kong2 beh siat-hoat hou7 ho2-se3, kau3 si2 to bo5 hoat-tou7 thang koe3 tioh8 heng7-hok e5 jit8. Li2 tioh8 chek-si5 pang3-sim, lai5 hiong2-hok li2 e5 pu3-u7."
        ],
        [
          "29 富人：夫人，你所講 e5 實在真理，你不止有高明 e5 眼光。卻你講著追求享福，咱 kiam2 m7是逐日所食 e5 是山珍海味，食到攏厭lah，咱所穿 e5 kiam2 m7是綢緞紡紗，咱所 toa3 e5 kiam2 m7是高樓大廈、phong3椅 phong3床，咱 e5 生活 kiam2 有人會比上咱，an2-ne 咱 kiam2 iau2 有甚物 享受無著e5 事 mah？",
          "29 富人: Hu-jin5, li2 sou2 kong2 e5 sit8-chai7 chin-li2, li2 put-chi2 u7 ko-beng5 e5 gan2-kong. Khiok li2 kong2 tioh8 tui-kiu5 hiong2-hok, lan2 kiam2 m7 si7 tak8-jit8 sou2 chiah8 e5 si7 山珍海味, chiah8 kau3 long2 ia3 lah, lan2 sou2 chheng7 e5 kiam2 m7 si7 tiu5-toan7 phang2-se, lan2 sou2 toa3 e5 kiam2 m7 si7 ko-lau5 tai7-ha7, phong3-i2 phong3-chhng5, lan2 e5 seng-oah8 kiam2 u7 lang5 oe7 pi2-siong7 lan2, an2-ne lan2 kiam2 iau2 u7 sim2-mih8 hiong2-siu7 bo5 tioh8 e5 su7 mah?"
        ],
        [
          "30 夫人：你想講有這款 e5 生活已經夠額著無？若是 an2-ne 實在辜負著你 e5 富有。咱 iau2 有真濟事，實在咱 iau2 做 boe7 到。",
          "30 夫人: Li2 siuN7 kong2 u7 chit khoan2 e5 seng-oah8 i2-keng kau3-giah8 tioh8 bo5? Na7 si7 an2-ne sit8-chai7 kou-hu7 tioh8 li2 e5 pu3-u7. Lan2 iau2 u7 chin che7 su7, sit8-chai7 lan2 iau2 cho3 boe7 kau3."
        ],
        [
          "31 富人：Ah 甚物 我做無著 e5 事，請你緊緊 ka7 我講，m7-thang ti7 百姓中 tu2著見笑？",
          "31 富人: Ah sim2-mih8 goa2 cho3 bo5 tioh8 e5 su7, chhiaN2 li2 kin2-kin2 ka7 goa2 kong2, m7-thang ti7 peh-seN3 tiong tu2 tioh8 kian3-siau3?"
        ],
        [
          "32 夫人：名聲 kap 地位著 ai3 toe3 ti7 富有 e5 後面來。 總是你 e5 名聲 iau2-ku2 隱bat8 ti7 這個偏僻 e5 山谷中。你應該著利用你e5 財富來播揚你 e5 大富有 ti7 世界 e5 頂面。",
          "32 夫人: Mia5-siaN kap toe7-ui7 tioh8 ai3 toe3 ti7 pu3-u7 e5 au7-bin7 lai5. Chong2-si7 li2 e5 mia5-siaN iau2-ku2 un2-bat8 ti7 chit e5 phian-phiah e5 soaN-kok tiong. Li2 eng3-kai tioh8 li7-eng7 li2 e5 chai5-pu3 lai5 po3-iong5 li2 e5 toa7 pu3-u7 ti7 se3-kai3 e5 teng2-bin7."
        ],
        [
          "33 富人：這個是一個奇妙 e5 大發見，卻若是 beh 到達到這個目的，有甚物 具體 e5 法度抑無？",
          "33 富人: Chit e5 si7 chit8 e5 ki5-biau7 e5 toa7 hoat-kian3, khiok na7 si7 beh to3-tat8 kau3 chit e5 bok8-tek, u7 sim2-mih8 ku7-the2 e5 hoat-tou7 a2-bo5?"
        ],
        [
          "34 夫人：有，咱應該籌備一個未曾有 e5 大筵席， 近 tui3 以色列 e5 中間招待 chiah e5 貴人君主，遠 tui3 外邦 e5 王國羅馬來招待 hia e5 文武百官來參加這個筵席，hit 時你 thang 將你 e5 富有展出 ti7 in e5 面前，hou7 你 e5 榮光會thang 普照全國 kap 主國羅馬去，hou7 你 e5 名聲 thang thang3 京城。",
          "34 夫人: U7, lan2 eng3-kai tiu5-pi7 chit8 e5  be7-cheng7 u7 e5 toa7 ian5-siah, kin7 tui3 I2-sek-liat8 e5 tiong-kan chiau-thai7 chiah e5 kui3-jin5 kun-chu2, hng7 tui3 goa7-pang e5 ong5-kok Lo5-ma2 lai5 chiau-thai7 hia e5 bun5-bu2 pah-koaN lai5 chham-ka chit e5 ian5-siah, hit si5 li2 thang chiong li2 e5 pu3-u7 tian2 chhut ti7 in e5 bin7-cheng5, hou7 li2 e5 eng5-kng oe7-thang phou2-chio3 choan5-kok kap chu2-kok Lo5-ma2 khi3, hou7 li2 e5 mia5-siaN thang thang3 kiaN-siaN5."
        ],
        [
          "35 富人：這個大發見實在親像火燒toh8 ti7 我 e5 心內，這款 e5 名聲 kap 榮耀實在 thang 欣望e5…，an2-ne 好咱 thang 設法進行這個計劃。",
          "35 富人: Chit e5 toa7 hoat-kian3 sit8-chai7 chhin-chhiuN7 hoe2 sio-toh8 ti7 goa2 e5 sim-lai7, chit khoan2 e5 mia5-siaN kap eng5-iau7 sit8-chai7 thang him-bong7 e5..., an2-ne ho2 lan2 thang siat-hoat chin3-heng5 chit e5 ke3-ek8."
        ],
        [
          "36 夫人：An2-ne iau2 m7是完全。今日羅馬帝國是全世間文化 e5 中心，無論 in e5 政治、建築、藝術，攏是世界所注目e5…",
          "36 夫人: An2-ne iau2 m7 si7 oan5-choan5. Kim-jit8 Lo5-ma2 te3-kok si7 choan5 se3-kan bun5-hoa3 e5 tiong-sim, bo5-lun7 in e5 cheng3-ti7, kian3-tiok8, ge7-sut8, long2 si7 se3-kai3 sou2 chu3-bak8 e5..."
        ],
        [
          "37 富人：是，羅馬是世界 e5 君王，伊 e5 權柄已經 管轄地球，咱猶太民族也是無例外，成做伊 e5 殖民地，伊 e5 官長滿滿 ti7 咱 e5 國內。",
          "37 富人: Si7, Lo5-ma2 si7 se3-kai3 e5 kun-ong5, i e5 koan5-peng3 i2-keng koan2-hat toe7-kiu5, lan2 Iu5-thai3 bin5-chok8 ia7 si7 bo5 le7-goa7, chiaN5-cho3 I e5 sit8-bin5 toe7, i e5 koaN-tiuN2 moa2-moa2 ti7 lan2 e5 kok-lai7."
        ],
        [
          "38 夫人：羅馬 e5 奢華、榮光已經有吸引世界 攏總 e5 富人 kap 高貴 e5 人。 Ti7 伊 e5 街市 有出名 e5 元老院、公共浴場、鬥技場，以及 chiah e5 賢明 e5 哲人、貴氣 e5 女人。",
          "38 夫人: Lo5-ma2 e5 chhia-hoa5, eng5-kng i2-keng u7 khip-in2 se3-kai3 long2-chong2 e5 pu3-lang5 kap ko-kui3 e5 lang5. Ti7 i e5 ke-chhi7 u7 chhut-mia5 e5 goan5-lo2-inn7, kong-kiong7 ek8-tiunn5, tau3-ki-tiunn5, i2-kip8 chiah e5 hian5-beng5 e5 thiat-jin5, kui3-khi3 e5 lu2-jin5."
        ],
        [
          "39 富人：聽講羅馬 e5 女人攏是用牛奶 teh 洗身軀，in 所 toa3 e5 厝攏是大理石起e5…",
          "39 富人: ThiaN kong2 Lo5-ma2 e5 lu2-jin5 long2 si7 eng7 gu5-ni teh se2 sin-khu, in sou2 toa3 e5 chhu3 long2 si7 tai7-li2 chioh8 khi2 e5...."
        ],
        [
          "40 夫人：主人ah，咱應該著來去羅馬thit-tho5，thang 加添咱 tui3 世界 e5 見識。若無，咱猶原是1個古井內 e5 水雞，m7知大海。咱 e5 財產 tui3 ti7 咱也攏無有利益。",
          "40 夫人: Chu2-lang5 ah, lan2 eng3-kai tioh8 lai5 khi3 Lo5-ma2 thit-tho5, thang ke-thiN lan2 tui3 se3-kai3 e5 kian3-sek. Na7 bo5,lan2 iu5-goan5 si7 chit8 e5 kou2-cheN2-lai7 e5 chui2-ke, m7 chai toa7-hai2. Lan2 e5 chai5-san2 tui3 ti7 lan2 ia7 long2 bo5 u7 li7-ek."
        ],
        [
          "41 富人：這個建議 iau2 較振動我 e5 心！An2-ne 好，咱 thang 代先來進行 hit 個大筵席，然後準備thang 出發去羅馬大旅行。",
          "41 富人: Chit e5 kian3-gi7 iau2 khah tin2-tang7 goa2 e5 sim! An2-ne ho2, lan2 thang tai7-seng lai5 chin3-heng5 hit e5 toa7 ian5-siah, jian5-au7 chun2-pi7 thang chhut-hoat khi3 Lo5-ma2 toa7 lu2-heng5."
        ],
        [
          "42 夫人：咱 thang 召集 5 個小爺 kap chiah e5 攏總 e5 管家 e5 人出來相kap 計劃進行 e5 事。",
          "42 夫人: Lan2 thang tiau3-chip8 5 e5 sio2-ia5 kap chiah e5 long2-chong2 e5 koan2-ke e5 lang5 chhut lai5 saN-kap ke3-ek8 chin3-heng5 e5 su7."
        ],
        [
          "（幕）",
          "(幕)"
        ],
        [
          "第二幕",
          "第二幕"
        ],
        [
          "出場人物：米勒、以東、市民a、市民b、拉撒路。",
          "出場人物: 米勒, 以東, 市民a, 市民b, 拉撒路."
        ],
        [
          "場面：富人莊大 e5 大門口。",
          "場面: 富人莊大的大門口."
        ],
        [
          "開幕：二市民扶助拉撒路出場。",
          "開幕: 二市民扶助拉撒路出場."
        ],
        [
          "1 拉撒路：我 e5 上帝ah，我 e5上帝ah！你著憐憫我，可憐我！",
          "1 拉撒路: Goa2 e5 Siong7-te3 ah, goa2 e5 Siong7-te3 ah! Li2 tioh8 lin5-bin2 goa2,kho2-lin5 goa2!"
        ],
        [
          "2 市民a：到位lah，到位lah！Ti7 以色列 e5 子孫 中最富有 e5 財主 e5 厝到位lah，咱 thang 將拉撒路囥 ti7 這個門口nih8。",
          "2 市民a: Kau3-ui7 lah, kau3-ui7 lah! Ti7 I2-sek-liat8 e5 kiaN2-sun tiong choe3 pu3-u7 e5 chai5-chu2 e5 chhu3 kau3-ui7 lah, lan2 thang chiong Liap8-sat-lou7 khng3 ti7 chit e5 mng5-khau2--nih8."
        ],
        [
          "3 市民b：拉撒路，阮 beh 將你囥 ti7 這個富人 e5 門口nih8，hou7 你 thang 拾 in 桌腳所 ka落e5 屑仔來度飽。",
          "3 市民b: Liap8-sat-lou7, goan2 beh chiong li2 khng3 ti7 chit e5 pu3-lang5 e5 mng5-khau2--nih8, hou7 li2 thang khioh in toh-kha sou2 ka-lauh8 e5 sut-a2 lai5 tou7-pa2."
        ],
        [
          "4 市民a：願咱 e5 祖亞伯拉罕、以撒、雅各 e5 上帝憐憫你、照顧你，早1日召你e5 靈魂歸 ti7 伊。因為 ti7 以色列中無人tu2著你所 tu2著 e5 事。",
          "4 市民a: Goan7 lan2 e5 chou2 A-pek-liap8-han2, I2-sat, Nga2-kok e5 Siong7-te3 lin5-bin2 li2, chiau3-kou3 li2,cha2 chit8 jit8 tiau3 li2 e5 leng5-hun5 kui ti7 I. In-ui7 ti7 I2-sek-liat8 tiong bo5 lang5 tu2 tioh8 li2 sou2 tu2 tioh8 e5 su7."
        ],
        [
          "5 市民b：Ti7 這個大門口，扑算無枵死e5 事，富人桌腳 e5 屑仔是比一般人桌頂e5 物 iau2較好，koh ti7 富人 e5 厝逐日攏有 大筵席，hou7 你也 thang 享受 in 所 ka落 e5 屑仔。",
          "5 市民b: Ti7 chit e5 toa7 mng5-khau2, phah-sng3 bo5 iau si2 e5 su7, pu3-lang5 toh-kha e5 sut-a2 si7 pi2 it-poaN lang5 toh-teng2 e5 mih8 iau2 khah ho2, koh ti7 pu3-lang5 e5 chhu3 tak8-jit8 long2 u7 toa7 ian5-siah, hou7 li2 ia7 thang hiong2-siu7 in sou2 ka-lauh8 e5 sut-a2."
        ],
        [
          "6 市民a：An2-ne 好，阮今已經有盡阮 e5 責任lah，阮 beh 去lah 。",
          "6 市民a: An2-ne ho2, goan2 taN i2-keng u7 chin7 goan2 e5 chek-jim7 lah, goan2 beh khi3 lah."
        ],
        [
          "7 市民b：願你食 hou7 飽，穿 hou7 燒！平安！",
          "7 市民b: Goan7 li2 chiah8 hou7 pa2, chheng7 hou7 sio! Peng5-an!"
        ],
        [
          "(二人退場)",
          "(二人退場)"
        ],
        [
          "8 拉撒路：兄弟ah，兄弟ah！咱 kiam2 m7是平平 ti7 一個祖 e5 下面，受耶和華 e5 引chhoa7 tui3 埃及、紅海、沙漠來到這個迦南地 mah？你著帶念你 e5 骨肉，m7-thang 放sak 我 ti7 這個孤單、冷凊 e5 街路受苦。",
          "8 拉撒路: HiaN-ti7 ah, hiaN-ti7 ah! Lan2 kiam2 m7 si7 piN5-piN5 ti7 chit8 e5 chou2 e5 e7-bin7, siu7 Ia5-ho5-hoa e5 in2-chhoa7 tui3 Ai-kip8, Ang5-hai2, soa-bou5 lai5 kau3 chit e5 Ka-lam5 toe7 mah? Li2 tioh8 tai3-liam7 li2 e5 kut-jiok8, m7-thang pang3-sak goa2 ti7 chit e5 kou-toaN, leng2-chhin3 e5 ke-lou7 siu7-khou2."
        ],
        [
          "你著開你慈心，m7-thang hou7 耶和華 e5 子民有凌辱伊 e5 聖名。",
          "Li2 tioh8 khui li2 chu5-sim, m7-thang hou7 Ia5-ho5-hoa e5 chu2-bin5 u7 leng5-jiok8 I e5 seng3-mia5."
        ],
        [
          "Ah，我 e5 主，我 e5 上帝ah ，你著憐憫 我，你知我 e5 日子是 an2-choaN2 e5 困難，只有皮肉 bat 受痛疼 e5 約伯知我e5 悲慘以外無人知，卻約伯有回復伊e5 氣力、回復伊 e5 一切，若是我 ti7 chia 親像一葩 beh hoa e5 火，一枝受傷 e5 蘆葦，無有活命 e5 向望。",
          "Ah, goa2 e5 chu2, goa2 e5 Siong7-te3 ah, li2 tioh8 lin5-bin2 goa2, Li2 chai goa2 e5 jit8-chi2 si7 an2-choaN2 e5 khun3-lan5, chi2-u7 phoe5-bah bat siu7 thang3-thiaN3 e5 Iok-pek chai goa2 e5 pi-chham2 i2-goa7 bo5 lang5 chai, khiok Iok-pek u7 hoe5-hok8 i e5 khui3-lat8, hoe5-hok8 i e5 it-chhe3, na7 si7 goa2 ti7 chia chhin-chhiuN7 chit8 pha beh hoa e5 hoe2, chit8 ki siu7 siong e5 lou5-ui2, bo5 u7 oah8-mia7 e5 ng3-bang7."
        ],
        [
          "Oh，我 e5 主，我 e5 上帝ah ，你 ti7 你永遠 e5 國著紀念我。（身軀痛疼）",
          "Oh, goa2 e5 chu2, goa2 e5 Siong7-te3 ah, Li2 ti7 Li2 eng2-oan2 e5 kok tioh8 ki3-liam7 goa2. (sin-khu thang3-thiaN3)"
        ],
        [
          "雖然著行過死蔭 e5 山谷我也無驚災害，因為耶和華kap 我相kap ti7--teh 。 雖然人拒絕我，全世界放sak 我，我也無驚災害，因為耶和華 kap 我相kap ti7--teh 。",
          "Sui-jian5 tioh8 kiaN5-koe3 si2-im3 e5 soaN-kok goa2 ia7 bo5 kiaN chai-hai7, in-ui7 Ia5-ho5-hoa kap goa2 saN-kap ti7--teh. Sui-jian5 lang5 ku7-choat8 goa2, choan5 se3-kai3 pang3-sak goa2, goa2 ia7 bo5 kiaN chai-hai7, in-ui7 Ia5-ho5-hoa kap goa2 saN-kap ti7--teh."
        ],
        [
          "（身軀痛疼，米勒、以東捧屑仔e5 盤 ti7 頭頂出場。）",
          "(Sin-khu thang3-thiaN3, 米勒, 以東 phang5 sut-a2 e5 poaN5 ti7 thau5-teng2 chhut-tiuN5.)"
        ],
        [
          "9 米勒：你知咱昨日 e5 大筵席有 thai5 偌濟牛羊無？",
          "9 米勒: Li2 chai lan2 cha7-jit8 e5 toa7 ian5-siah u7 thai5 goa7 che7 gu5-iuN5 bo5?"
        ],
        [
          "10 以東：我攏無要緊 hiah--e5，我所要緊 e5 就是 ai3 淡薄時間 thang 歇睏，因為昨日e5 大筵席，無暝無日 e5 勞動太厭sian7 lah 。",
          "10 以東: Goa2 long2 bo5 iau3-kin2 hiah--e5, goa2 sou2 iau3-kin2 e5 chiu7-si7 ai3 tam7-poh8 si5-kan thang hioh-khun3, in-ui7 cha7-jit8 e5 toa7 ian5-siah, bo5-me5 bo5-jit8 e5 lo5-tong7 thai3 ia3-sian7 lah."
        ],
        [
          "11 米勒：共有 thai5 10 隻牛、15 隻羊，為著昨日所用 e5 錢是3千外銀，tu2-tu2 是3百外個奴隸 e5 價錢。",
          "11 米勒: Kiong7 u7 thai5 10 chiah gu5, 15 chiah iuN5, ui7 tioh8 cha7-jit8 sou2 eng7 e5 chiN5 si7 3 chheng goa7 gun5, tu2-tu2 si7 3 pah goa7 e5 lou5-le7 e5 ke3-chiN5."
        ],
        [
          "12 以東：萬世 to m7-thang 做奴隸，因為奴隸 m7是屬 人，是屬 ti7 精牲。",
          "12 以東: Ban7-si3 to m7-thang cho3 lou5-le7, in-ui7 lou5-le7 m7 si7 siok8 lang5, si7 siok8 ti7 cheng-seN."
        ],
        [
          "13 米勒：客人 e5 中間，ti7 猶太方面也有 hun-hong e5 君王。A-ki-phaN3 王，以及chiah e5 議員、ti7 羅馬方面有總督彼拉多 kap chiah e5 地方 e5 千總、把總，約略有 3千外人。",
          "13 米勒: Kheh-lang5 e5 tiong-kan, ti7 Iu5-thai3 hong-bin7 ia7 u7 hun-hong e5 kun-ong5. A-ki-phaN3 ong5, i2-kip8 chiah e5 gi7-oan5, ti7 Lo5-ma2 hong-bin7 u7 chong2-tok Pi2-liap8-to kap chiah e5 toe7-hng e5 chhian-chong2, pe2-chong2, iok-liok8 u7 3 chheng goa7 lang5."
        ],
        [
          "14 以東：咱 e5 主人 kiam2 m7是真無 ai3 羅馬人mah？常常講到羅馬人 e5 時就憂頭結面，這擺會請羅馬人是不止奇怪。",
          "14 以東: Lan2 e5 Chu2-lang5 kiam2 m7 si7 chin bo5 ai3 Lo5-ma2 lang5 mah? Siong5-siong5 kong2 kau3 Lo5-ma2 lang5 e5 si5 chiu7 iu-thau5 kat-bin7, chit pai2 oe7 chhiaN2 Lo5-ma2 lang5 si7 put-chi2 ki5-koai3."
        ],
        [
          "15 米勒：卻主人已經有變換這個觀念。 因為主人已經 kap 夫人計劃 beh 上到羅馬去拜候羅馬皇帝該撒，也 beh ti7 hia 遊賞羅馬。",
          "15 米勒: Khiok Chu2-lang5 i2-keng u7 pian3-oaN7 chit e5 koan-liam7. In-ui7 Chu2-lang5 i2-keng kap hu-jin5 ke3-ek8 beh chiuN7 kau3 Lo5-ma2 khi3 pai3-hau7 Lo5-ma2 hong5-te3 Kai-sat, ia7 beh ti7 hia iu5-siuN2 Lo5-ma2."
        ],
        [
          "16 以東：有影無，主人 an2-choaN2 有這款 e5 放心！若是有影，咱實在就 thang 出頭天lah！",
          "16 以東: U7-iaN2 bo5, Chu2-lang5 an2-choaN2 u7 chit khoan2 e5 pang3-sim! Na7 si7 u7-iaN2, lan2 sit8-chai7 chiu7 thang chhut-thau5 thiN lah!"
        ],
        [
          "17 拉撒路：願耶和華 e5 憐憫 ti7 lin2 e5 心內，hou7 lin2 憐憫我這個可憐無依倚 e5 乞食拉撒路。我遍身生thiaN3 ，無法度 thang 求生，人囥我 ti7 富人 e5 門口，向望拾 in 桌腳 e5 屑仔 thang 度飽，請 lin2 憐憫我！",
          "17 拉撒路: Goan7 Ia5-ho5-hoa e5 lin5-bin2 ti7 lin2 e5 sim-lai7, hou7 lin2 lin5-bin2 goa2 chit e5 kho2-lin5 bo5 i-oa2 e5 khit-chiah8 Liap8-sat-lou7. Goa2 pian3-sin seN-thiaN3, bo5 hoat-tou7 thang kiu5-seng, lang5 khng3 goa2 ti7 pu3-lang5 e5 mng5-khau2, ng3-bang7 khioh in toh-kha e5 sut-a2 thang tou7-pa2, chhiaN2 lin2 lin5-bin2 goa2!"
        ],
        [
          "18 米勒：（2人相看）。Ti7 以色列 e5 子孫中 m7 bat 看見這款 e5 人，連聽見也m7 bat。",
          "18 米勒: (nng7 lang5 saN khoaN3). Ti7 I2-sek-liat8 e5 kiaN2-sun tiong m7 bat khoaN3-kiN3 chit khoan2 e5 lang5, lian5 thiaN-kiN3 ia7 m7 bat."
        ],
        [
          "19 以東：若 m7 是伊 e5 祖公有犯著耶和華e5 大受氣，就是伊本身有得罪主，若無，的確無這個事。",
          "19 以東: Na7 m7 si7 i e5 chou2-kong u7 hoan7 tioh8 Ia5-ho5-hoa e5 toa7 siu7-khi3, chiu7-si7 i pun2-sin u7 tek-choe7 Chu2, na7 bo5, tek-khak bo5 chit e5 su7."
        ],
        [
          "20 米勒、以東：可憐 e5 人ah，chiah e5 屑仔 hou7 你！",
          "20 米勒, 以東: Kho2-lin5 e5 lang5 ah, chiah e5 sut-a2 hou7 li2!"
        ],
        [
          "21 拉撒路：多謝，多謝！！",
          "21 拉撒路: To-sia7, to-sia7!!"
        ],
        [
          "22 以東：做奴隸 e5 人應該咒詛父母來割腹肚來死，總是這個人是應該咒詛天地來 ka7舌死 chiah 合該。",
          "22 以東: Cho3 lou5-le7 e5 lang5 eng3-kai chiu3-chou2 pe7-bu2 lai5 koah pak-tou2 lai5 si2, chong2-si7 chit e5 lang5 si7 eng3-kai chiu3-chou2 thiN-toe7 lai5 ka7-chih8 si2 chiah hap8-kai."
        ],
        [
          "23 拉撒路：耶和華，以色列 e5 上帝ah，你是應該尊崇，應該 thang 驚畏e5 …，因為萬項事攏是出 ti7 你 e5 旨意。",
          "23 拉撒路: Ia5-ho5-hoa, I2-sek-liat8 e5 Siong7-te3 ah, li2 si7 eng3-kai chun-chong5, eng3-kai thang kiaN-ui3 e5..., in-ui7 ban7-hang7 su7 long2 si7 chhut ti7 li2 e5 chi2-i3."
        ],
        [
          "24 以東：乞食拉撒路ah，你 iau2 有甚物 向望留 ti7 這個世間，hou7 你貪生怕死ah？",
          "24 以東: Khit-chiah8 Liap8-sat-lou7 ah, li2 iau2 u7 sim2-mih8 ng3-bang7 lau5 ti7 chit e5 se3-kan, hou7 li2 tham-seng phaN3-si2 ah?"
        ],
        [
          "25 拉撒路：以色列 e5 上帝ah，你知你受苦 e5 子 an2-choaN2 giah8目仰望你 e5 國。世間 e5 一切 攏是親像花、親像草，早起時發茂盛，暗時就謝掉 kou-ta5，只有耶和華你 e5 國是永遠無改變e5 …",
          "25 拉撒路: I2-sek-liat8 e5 Siong7-te3 ah, li2 chai li2 siu7-khou2 e5 kiaN2 an2-choaN2 giah8-bak8 giong2-bong7 li2 e5 kok. Se3-kan e5 it-chhe3 long2 si7 chhin-chhiuN7 hoe, chhin-chhiuN7 chhau2, cha2-khi2 si5 hoat bou7-seng7, am3-si5 chiu7 sia7-tiau7 kou-ta5, chi2-u7 Ia5-ho5-hoa li2 e5 kok si7 eng2-oan2 bo5 kai2-pian3 e5......"
        ],
        [
          "26 米勒：你悲慘 e5 現實 hou7 你夢想將來，你有信將來mah？",
          "26 米勒: Li2 pi-chham2 e5 hian7-sit8 hou7 li2 bang7-siong2 chiong-lai5, li2 u7 sin3 chiong-lai5 mah?"
        ],
        [
          "27 拉撒路：若無將來，耶和華就 m7是公義 e5 上帝。Ti7 hit 個將來義 kap 不義才有真實 e5 分明。耶和華 beh 照逐人 e5 所做來報答行公義。",
          "27 拉撒路: Na7 bo5 chiong-lai5, Ia5-ho5-hoa chiu7 m7 si7 kong-gi7 e5 Siong7-te3. Ti7 hit e5 chiong-lai5 gi7 kap put-gi7 chiah u7 chin-sit8 e5 hun-beng5. Ia5-ho5-hoa beh chiau3 tak8-lang5 e5 sou2 choe3 lai5 po3-tap kiaN5 kong-gi7."
        ],
        [
          "28 以東：惡有惡報，善有善報，這個真理 kiam2 m7是 ti7 現世來實行才有意義 mah，若是 ti7 來世，甚物 人beh 趁這個道理，死就歸 ti7 無mah！",
          "28 以東: 惡有惡報, 善有善報, chit e5 chin-li2 kiam2 m7 si7 ti7 現世 lai5 sit8-heng5 chiah u7 i3-gi7 mah, na7 si7 ti7 lai5-se3, sim2-mih8 lang5 beh than3 chit e5 to7-li2, si2 chiu7 kui ti7 bo5 mah!"
        ],
        [
          "29 拉撒路：死若是人 e5 終局，耶和華絕對無 koh ti7 伊 e5 百姓中受尊崇。撒都該人無信將來，同時也棄sak上帝，行 ti7 烏暗 e5 不信中。",
          "29 拉撒路: Si2 na7 si7 lang5 e5 chiong-kiok8, Ia5-ho5-hoa choat8-tui3 bo5 koh ti7 i e5 peh-seN3 tiong siu7 chun-chong5. Sat-thou2-kai lang5 bo5 sin3 chiong-lai5, tong5-si5 ia7 khi3-sak Siong7-te3, kiaN5 ti7 ou-am3 e5 put-sin3 tiong."
        ],
        [
          "30 米勒：阮 e5 主人也是撒都該黨 e5 人，伊無信將來，卻伊是 ti7 以色列中最幸福最富有 e5 人，總是你有信將來，卻 你 e5 現實，hou7 人掩面 m7 敢看。",
          "30 米勒: Goan2 e5 Chu2-lang5 ia7 si7 Sat-thou2-kai tong2 e5 lang5, i bo5 sin3 chiong-lai5, khiok i si7 ti7 I2-sek-liat8 tiong choe3 heng7-hok choe3 pu3-u7 e5 lang5, chong2-si7 li2 u7 sin3 chiong-lai5, khiok li2 e5 hian7-sit8, hou7 lang5 ng-bin7 m7 kaN2 khoaN3."
        ],
        [
          "31 拉撒路：人ti7世間 e5 艱苦不過是暫時na7-tiaN7，ti7 hit 個永生 e5 將來才有真實 e5 福氣，人 ti7 這世間 e5 幸福也是暫時na7-tiaN7，卻 ti7 將來 beh tu2著永遠 e5 痛苦。人 e5 幸福 kap 快樂若 boe7-thang 成 上帝 e5 義，hit 個結局是 thang 驚 e5 事。",
          "31 拉撒路: Lang5 ti7 se3-kan e5 kan-khou2 put-ko3 si7 chiam7 si5 na7-tiaN7, ti7 hit e5 eng2 seng e5 chiong-lai5 chiah u7 chin sit8 e5 hok-khi3, lang5 ti7 chit se3-kan e5 heng7-hok ia7 si7 chiam7 si5 na7-tiaN7, khiok ti7 chiong-lai5 beh tu2 tioh8 eng2-oan2 e5 thong3-khou2. Lang5 e5 heng7-hok kap khoai3-lok8 na7 boe7-thang chiaN5 Siong7-te3 e5 gi7, hit e5 kiat-kiok8 si7 thang kiaN e5 su7."
        ],
        [
          "（起身吟聖詩 256 首第 1 節，吟了爬 出來台前祈禱。）",
          "(Khi2-sin gim5 聖詩 256 siu2 te7 1 chat, gim5 liau2 pe5 chhut lai5 tai5-cheng5 ki5-to2.)"
        ],
        [
          "我 e5 上帝 ah，你著憐憫你 e5 百姓 an2-choaN2 陷落 ti7 不信 e5 世代，忘了你早前 e5 恩惠，成做外邦 e5 凌辱。我e5 主，我 e5 上帝ah ，你 beh 放sak 你 e5 百姓到 甚物 時ah ，你所應允 beh 救贖以色列e5 彌賽亞 an2-choaN2 iau2 boe7 來？（仆倒 ti7 地nih8)",
          "Goa2 e5 Siong7-te3 ah, li2 tioh8 lin5-bin2 li2 e5 peh-seN3 an2-choaN2 ham7-loh8 ti7 put-sin3 e5 se3-tai7, bong7 liau2 li2 cha2-cheng5 e5 un-hui7,chiaN5-cho3 goa7-pang e5 leng5-jiok8. Goa2 e5 Chu2, goa2 e5 Siong7-te3 ah, li2 beh pang3-sak li2 e5 peh-seN3 kau3 sim2-mih8 si5 ah, li2 sou2 eng3-un2 beh kiu3-siok8 I2-sek-liat8 e5 Bi2-sai3-a an2-choaN2 iau2 boe7 lai5? (phak-to2 ti7 toe7--nih8)"
        ],
        [
          "32 米勒：這個不幸 e5 人 e5 靈魂向望將來 熱熱 teh 燒toh8，這個熱切 e5 向望已經證明一半有一個來世 e5 事實。",
          "32 米勒: Chit e5 put-heng7 e5 lang5 e5 leng5-hun5 ng3-bang7 chiong-lai5 jiat8-jiat8 teh sio-toh8, chit e5 jiat8-chhiat e5 ng3-bang7 i2-keng cheng3-beng5 chit8-poaN3 u7 chit8 e5 lai5-se3 e5 su7-sit8."
        ],
        [
          "33 以東：Ti7 這個門做隔界有 2 個人是 tu2-tu2 對反e5 …，1個是世上最富有 e5 幸福人，1個是世上最悲慘 e5 不幸者。",
          "33 以東: Ti7 chit e5 mng5 cho3 keh-kai3 u7 2 e5 lang5 si7 tu2-tu2 tui3-hoan2 e5..., chit8 e5 si7 se3-chiuN7 choe3 pu3-u7 e5 heng7-hok lang5, chit8 e5 si7 se3-chiuN7 choe3 pi-chham2 e5 put-heng7 chia2."
        ],
        [
          "34 米勒：這 2 個確實有真大 e5 差別，因為1個有現世卻無來世，1個無現世，卻有來世。今這 2 人 to2位 1 人較著，是1個不止嚴重 e5 問題。",
          "34 米勒: Chit 2 e5 khak-sit8 u7 chin toa7 e5 chha-piat8, in-ui7 chit8 e5 u7 現世 khiok bo5 來世, chit8 e5 bo5 現世, khiok u7 來世. TaN chit 2 lang5 to2-ui7 chit8 lang5 khah tioh8, si7 chit8 e5 put-chi2 giam5-tiong7 e5 bun7-te5."
        ],
        [
          "35 以東：若設使真實有將來，你 beh 選 to2位 1個…，beh 選富人 e5 路，抑是拉撒路 e5 路？",
          "35 以東: Na7 siat-su2 chin-sit8 u7 chiong-lai5, li2 beh soan2 to2-ui7 chit8 e5..., beh soan2 pu3-lang5 e5 lou7, a2 si7 Liap8-sat-lou7 e5 lou7?"
        ],
        [
          "36 米勒：若設使有將來？自然我是 beh 選 拉撒路 e5 路，也你 beh 選 to2位1 條？",
          "36 米勒: Na7 siat-su2 u7 chiong-lai5? Chu7 jian5 goa2 si7 beh soan2 Liap8-sat-lou7 e5 lou7, ia7 li2 beh soan2 to2-ui7 chit8 tiau5?"
        ],
        [
          "37 以東：我 iau2 m7敢講甚物！因為我想有將來無將來是先決問題。",
          "37 以東: Goa2 iau2 m7 kaN2 kong2 sim2-mih8! In-ui7 goa2 siuN7 u7 chiong-lai5 bo5 chiong-lai5 si7 先決問題."
        ],
        [
          "（幕）",
          "(幕)"
        ],
        [
          "第三幕",
          "第三幕"
        ],
        [
          "出場人物：富人、米勒、以東、夫人、小爺、醫師。",
          "出場人物: 富人, 米勒, 以東, 夫人, 小爺, 醫師."
        ],
        [
          "場面：富人的客廳。（和第一幕相同）",
          "場面: 富人的客廳. (和第一幕相同)"
        ],
        [
          "開幕：富人坐在安樂椅，以東 teh 掠伊 e5 脈，米勒 teh 掠伊 e5 腳。",
          "開幕: 富人坐在安樂椅, 以東 teh liah8 i e5 meh8, 米勒 teh liah8 i e5 kha."
        ],
        [
          "1 富人：米勒，最近 ti7 咱 e5 國內有甚物 消息抑無？",
          "1 富人: Bi2-lek8, choe3-kin7 ti7 lan2 e5 kok-lai7 u7 sim2-mih8 siau-sit a2-bo5?"
        ],
        [
          "2 米勒：Tui3 這擺 e5 大筵席以來，ti7 猶太中濟濟人 teh 議論我 e5 主 e5 富有 e5 事。",
          "2 米勒: Tui3 chit pai2 e5 toa7 ian5-siah i2-lai5, ti7 Iu5-thai3 tiong che7-che7 lang5 teh gi7-lun7 goa2 e5 chu2 e5 pu3-u7 e5 su7."
        ],
        [
          "3 以東：我 e5 主人 e5 富有，近 ti7 猶太族中，遠到羅馬，大大得著人 e5 注目。",
          "3 以東: Goa2 e5 chu2-lang5 e5 pu3-u7, kin7 ti7 Iu5-thai3 chok8-tiong, hng7 kau3 Lo5-ma2, toa7-toa7 tit tioh8 lang5 e5 chu3-bak8."
        ],
        [
          "4 富人：Che 是一個絕妙 e5 機會，我今 ti7 世界 算 m7是小可 e5 人lah。Iau2 有甚物 消息抑無？",
          "4 富人: Che si7 chit8 e5 choat8-biau7 e5 ki-hoe7, goa2 taN ti7 se3-kai3 sng3 m7 si7 sio2-khoa2 e5 lang5 lah. Iau2 u7 sim2-mih8 siau-sit a2-bo5?"
        ],
        [
          "5 米勒：最近 ti7 咱 e5 國內有發生另外1 件大事，就是 tui3 拿撒勒有木工約瑟 e5 子耶穌出來 ti7 國內 e5 逐地方 teh 傳天國 e5 福音，叫人反悔。",
          "5 米勒: Choe3-kin7 ti7 lan2 e5 kok-lai7 u7 hoat-seng leng7-goa7 chit8 kiaN7 toa7-su7, chiu7-si7 tui3 Na2-sat-lek8 u7 bak8-kang Iok-sek e5 kiaN2 Ia5-sou chhut lai5 ti7 kok-lai7 e5 tak8 toe7-hng teh thoan5 thian-kok e5 hok-im, kio3 lang5 hoan2-hoe2."
        ],
        [
          "6 以東：伊也會行神蹟、會趕鬼醫病。伊 e5 風聲已經振動全國 e5 百姓，致到百姓攏跟toe3 到 ti7 海邊、到 ti7 曠野。",
          "6 以東: I ia7 oe7 kiaN5 sin5-jiah, oe7 koaN2-kui2 i-piN7 . I e5 hong-siaN i2-keng chin2-tong7 choan5-kok e5 peh-seN3, ti3-kau3 peh-seN3 long2 kun-toe3 kau3 ti7 hai2-piN, kau3 ti7 khong3-ia2."
        ],
        [
          "7 米勒：Ti7 以色列 e5 歷史中 iau2-ku2 m7 bat 看著有甚物 先知親像伊 e5 權柄 kap 能力。",
          "7 米勒: Ti7 I2-sek-liat8 e5 lek8-su2 tiong iau2-ku2 m7 bat khoaN3 tioh8 u7 sim2-mih8 sian-ti chhin-chhiuN7 i e5 koan5-peng3 kap leng5-lek8."
        ],
        [
          "8 以東：有風聲講，伊是 beh 來 e5 彌賽亞，beh tui3 羅馬人 e5 手來救贖以色列 e5 百姓。",
          "8 以東: U7 hong-siaN kong2, i si7 beh lai5 e5 Bi2-sai3-a, beh tui3 Lo5-ma2 lang5 e5 chhiu2 lai5 kiu3-siok8 I2-sek-liat8 e5 peh-seN3."
        ],
        [
          "9 富人：Che 確實是 1 件 thang 相比 e5 大事。總是木工 e5 子會thang 做甚物，不過是暫時 e5 稀罕na7-tiaN7。Iau2 有甚物消息無？",
          "9 富人: Che khak-sit8 si7 chit8 kiaN7 thang saN-pi2 e5 toa7-su7. Chong2-si7 bak8-kang e5 kiaN2 oe7-thang cho3 sim2-mih8, put-ko3 si7 chiam7 si5 e5 hi-han2 na7-tiaN7. Iau2 u7 sim2-mih8 siau-sit bo5?"
        ],
        [
          "10 米勒：人有將1個乞食囥 ti7 咱 e5 大 門口， hit 個乞食名叫做拉撒路，是半遂 koh 全身生thiaN3，是向望拾咱桌腳 e5 屑仔來度飽。",
          "10 米勒: Lang5 u7 chiong chit8 e5 khit-chiah8 khng3 ti7 lan2 e5 toa7 mng5-khau2, hit e5 khit-chiah8 mia5 kio3 choe3 Liap8-sat-lou7, si7 pian3-sui7 koh choan5-sin seN thiaN3, si7 ng3-bang7 khioh lan2 toh-kha e5 sut-a2 lai5 tou7-pa2."
        ],
        [
          "11 以東：Hit個乞食是1個敬虔信奉耶和華 e5 人，也是1個熱熱 e5 來世主義者。",
          "11 以東: Hit e5 khit-chiah8 si7 chit8 e5 keng3-khian5 sin3-hong7 Ia5-ho5-hoa e5 lang5, ia7 si7 chit8 e5 jiat8-jiat8 e5 lai5-se3 chu2-gi7 chia2."
        ],
        [
          "12 米勒：伊講現世 e5 艱苦是暫時，卻 ti7 來世有永遠 e5 幸福 kap 快樂。親像 an2-ne 現世 e5 快樂也是暫時，卻 ti7 來世 beh 受著永遠 e5 痛苦。",
          "12 米勒: I kong2 現世 e5 kan-khou2 si7 chiam7 si5, khiok ti7 來世 u7 eng2-oan2 e5 heng7-hok kap khoai3-lok8. Chhin-chhiuN7 an2-ne 現世 e5 khoai3-lok8 ia7 si7 chiam7 si5, khiok ti7 來世 beh siu7 tioh8 eng2-oan2 e5 thong3-khou2."
        ],
        [
          "13 以東：伊講人 ti7 現世 e5 所做攏 ti7 來世 beh tu2著審判，hit 個來世才有真實 e5 文明。",
          "13 以東: I kong2 lang5 ti7 現世 e5 sou2 choe3 long2 ti7 來世 beh tu2 tioh8 sim2-phoaN3, hit e5 來世 chiah u7 chin-sit8 e5 bun5-beng5."
        ],
        [
          "14 富人：愚憨 e5 蟲豸，應該咒詛天地來死才著，有甚物來世noh ，審判noh？",
          "14 富人: Gu5-gong7 e5 thang5-thoa7, eng3-kai chiu3-chou2 thiN-toe7 lai5 si2 chiah tioh8, u7 sim2-mih8 來世 noh, sim2-phoaN3 noh?"
        ],
        [
          "（小爺出場）",
          "(小爺出場)"
        ],
        [
          "15 小爺：大兄，願你清早快樂。",
          "15 小爺: Toa7-hiaN, goan7 li2 chheng-cha2 khoai3-lok8."
        ],
        [
          "16 富人：Ah，原來是小弟，你 chiah-nih8 早來 chhoe7 我 是 m7是有甚物特別 e5 事發生mah ？",
          "16 富人: Ah, goan5-lai5 si7 sio2-ti7, li2 chiah-nih8 cha2 lai5 chhoe7 goa2 si7 m7 si7 u7 sim2-mih8 tek8-piat8 e5 su7 hoat-seng mah?"
        ],
        [
          "17 小爺：是lah，昨日有接著羅馬總督府來 e5 消息，講 beh tui3 咱一切 e5 家業來抽稅金lah 。（提紙 hou7 伊看，富人接紙就企起來。）",
          "17 小爺: Si7 lah, cha7-jit8 u7 chiap tioh8 Lo5-ma2 chong2-tok-hu2 lai5 e5 siau-sit, kong2 beh tui3 lan2 it-chhe3 e5 ke-giap8 lai5 thiu-soe3-kim lah. (Theh8 choa2 hou7 i khoaN3, 富人 chiap choa2 chiu7 khia7--khi2-lai5.)"
        ],
        [
          "18 富人：你 teh 講甚物 ！Kiam2 有這款 e5 事實mah ！",
          "18 富人: Li2 teh kong2 sim2-mih8! Kiam2 u7 chit khoan2 e5 su7-sit8 mah!"
        ],
        [
          "19 小爺：連咱 e5 房屋、土地、財寶以及 hiah e5 牛羊、奴隸也攏 beh 照數額來 ka7 咱抽稅，照 an2-ne，咱每年 e5 總生產來 hou7 in tu2仔好。",
          "19 小爺: Lian5 lan2 e5 pang5-ok, thou2-toe7, chai5-po2 i2-kip8 hiah e5 gu5-iuN5, lou5-le7 ia7 long2 beh chiau3 sou3-giah8 lai5 ka7 lan2 thiu-soe3, chiau3 an2-ne, lan2 mui2-ni5 e5 chong2 seng-san2 lai5 hou7 in tu2-a2 ho2."
        ],
        [
          "20 富人：那裡有這種野蠻、無理 e5 事！羅馬政府有意思 beh 搶奪我 e5 財產lah！羅馬是賊mah！是凶犯mah！Ah，我 e5 一切今 到 chia lah ，我 beh koh 講甚物，我 e5 全身 攏 gi7-gi7 chhoah lah。（坐落去）",
          "20 富人: Na2-li2 u7 chit chiong2 ia2-ban5, bo5-li2 e5 su7! Lo5-ma2 cheng3-hu2 u7 i3-su3 beh chhiuN2-toat8 goa2 e5 chai5-san2 lah! Lo5-ma2 si7 chhat8 mah! si7 hiong-hoan7 mah! Ah, goa2 e5 it-chhe3 taN kau3 chia lah, goa2 beh koh kong2 sim2-mih8, goa2 e5 choan5-sin long2 gi7-gi7 chhoah lah. (che7--loh8-khi3)"
        ],
        [
          "21 小爺：大兄，你 m7-thang hiah-nih8 憤慨著急，羅馬政府並m7是有意思 beh 搶咱 e5 財產，是 ai3 beh 抽咱所有e5 e5 稅金 na7-tiaN7 。",
          "21 小爺: Toa7-hiaN, li2 m7-thang hiah-nih8 hun3-khai3 tioh8-kip,Lo5-ma2 cheng3-hu2 peng7 m7 si7 u7 i3-su3 beh chhiuN2 lan2 e5 chai5-san2, si7 ai3 beh thiu lan2 sou2 u7 e5 e5 soe3-kim na7-tiaN7."
        ],
        [
          "22 富人：你 m7免講，你 m7免講！我攏明白，我攏明白！Che 是頭1 步，結局是會 hou7 羅馬搶奪去，（哮）ah ，我 e5 祖公所留 hou7 阮 e5 業到 chia 完lah 。阮久久所努力、所建立e5 到 chia 攏煞 lah，oh，可惡受咒詛 e5 羅馬，我 kap 你有甚物 冤仇！我 e5 性命的確會 hou7 你收拾去lah ！（夫人出場）",
          "22 富人: Li2 m7 bian2 kong2, li2 m7 bian2 kong2! Goa2 long2 beng5-pek8, goa2 long2 beng5-pek8! Che si7 thau5 chit8 pou7, kiat-kiok8 si7 oe7 hou7 Lo5-ma2 chhiuN2-toat8 khi3, (hau2) ah, goa2 e5 chou2-kong sou2 lau5 hou7 goan2 e5 giap8 kau3 chia oan5 lah. Goan2 ku2-ku2 sou2 lou2-lek8, sou2 kian3-lip8 e5 kau3 chia long2 soah lah, oh, khou2-oN3 siu7 chiu3-chou2 e5 Lo5-ma2, goa2 kap li2 u7 sim2-mih8 oan-siu5! Goa2 e5 seN3-mia7 tek-khak oe7 hou7 li2 siu-sip8 khi3 lah! (夫人出場)"
        ],
        [
          "23 夫人：到底是甚物 代誌！我 e5 主人ah，我 e5 主人ah，你是 an2-choaN2？",
          "23 夫人: Tau3-te2 si7 sim2-mih8 tai7-chi3! Goa2 e5 chu2-lang5 ah, goa2 e5 chu2-lang5 ah, li2 si7 an2-choaN2?"
        ],
        [
          "24 小爺：羅馬政府查出咱 e5 財產，ti7 咱 所有一切 e5 物 e5 頂面開始 beh ka7 咱抽稅金。（將紙 hou7 伊看，夫人看了）",
          "24 小爺: Lo5-ma2 cheng3-hu2 chha5-chhut lan2 e5 chai5-san2, ti7 lan2 sou2-u7 it-chhe3 e5 mih8 e5 teng2-bin7 khai-si2 beh ka7 lan2 thiu soe3-kim. (chiong choa2 hou7 i khoaN3, 夫人 khoaN3 liau2)"
        ],
        [
          "25 夫人：我 e5 主人ah，an2-ne 有甚物 thang hou7 你憤慨絕望，你想看咱 e5 財產今仔日會thang 得著保全 e5 頭1個原因 kiam2 m7是因為羅馬 e5 致蔭，若無羅馬政府ti7 咱 e5 國內 teh 幫贊咱 e5 治安，你想咱 e5 財產 beh an2-choaN2 tui3 chiah e5 以色列 e5 同胞，以及外邦人 e5 土匪來得著保全，所以果然是羅馬 e5 致蔭咱 tui3 咱所有 e5 中間來抽淡薄 hou7 in，親像 ka7 in 說多謝 e5 意思，an2-ne kiam2 m7是真當然 e5 事。Tui3 早到現今無有一個富人會thang tui3 土匪凶犯 e5 手來保全 in e5 財產、寶貝，除去現今咱 ti7 羅馬 e5 保護下才有這個安穩。所以 m7-thang 為著這個事來生出甚物 不幸 e5 事。",
          "25 夫人: Goa2 e5 chu2-lang5 ah, an2-ne u7 sim2-mih8 thang hou7 li2 hun3-khai3 choat8-bang7, li2 siuN7 khoaN3 lan2 e5 chai5-san2 kin-a2-jit8 oe7-thang tit tioh8 po2-choan5 e5 thau5 chit8 e5 goan5-in kiam2 m7 si7 in-ui7 Lo5-ma2 e5 ti3-im3, na7 bo5 Lo5-ma2 cheng3-hu2 ti7 lan2 e5 kok-lai7 teh pang-chan7 lan2 e5 ti7-an, li2 siuN7 lan2 e5 chai5-san2 beh an2-choaN2 tui3 chiah e5 I2-sek-liat8 e5 tong5-pau, i2-kip8 goa7-pang lang5 e5 thou2-hui2 lai5 tit tioh8 po2-choan5, sou2-i2 ko2-jian5 si7 Lo5-ma2 e5 ti3-im3 lan2 tui3 lan2 sou2 u7 e5 tiong-kan lai5 thiu tam7-poh8 hou7 in, chhin-chhiuN7 ka7 in seh to-sia7 e5 i3-su3, an2-ne kiam2 m7 si7 chin tong-jian5 e5 su7. Tui3 cha2 kau3 hian7-kim bo5 u7 chit8 e5 pu3-lang5 oe7-thang tui3 thou2-hui2 hiong-hoan7 e5 chhiu2 lai5 po2-choan5 in e5 chai5-san2, po2-poe3, tu5-khi3 hian7-kim lan2 ti7 Lo5-ma2 e5 po2-hou7-e7 chiah u7 chit e5 an-un2. Sou2-i2 m7-thang ui7 tioh8 chit e5 su7 lai5 seN chhut sim2-mih8 put-heng7 e5 su7."
        ],
        [
          "30 富人：（企起來）我攏無 teh 聽你 e5 話！羅馬 tu2-tu2 是土匪、是凶犯！我 e5 所有的確會為著羅馬來無去！我今無 beh kap 你去羅馬看 in e5 賊頭，看 in e5 賊siu7。我會氣死，我會氣死！（倒落去）",
          "30 富人: (khia7--khi2-lai5) Goa2 long2 bo5 teh thiaN li2 e5 oe7! Lo5-ma2 tu2-tu2 si7 thou2-hui2, si7 hiong-hoan7! Goa2 e5 sou2 u7 tek-khak oe7 ui7 tioh8 Lo5-ma2 lai5 bo5--khi3! Goa2 taN bo5 beh kap li2 khi3 Lo5-ma2 khoaN3 in e5 chhat8-thau5, khoaN3 in e5 chhat8-siu7. Goa2 oe7 khi3-si2, goa2 oe7 khi3-si2! (to2--loh8-khi3)"
        ],
        [
          "31 夫人：米勒，緊緊去請醫生來。以東，你kap 小爺扶老爺起來床nih8。",
          "31 夫人: Bi2-lek8, kin2-kin2 khi3 chhiaN2 i-seng lai5. I2-tong, li2 kap sio2-ia5 hu5 lau7-ia5 khi2 lai5 chhng5--nih8."
        ],
        [
          "32 醫師：老爺有甚物 無好勢 e5 事？",
          "32 醫師: Lau7-ia5 u7 sim2-mih8 bo5 ho2-se3 e5 su7?"
        ],
        [
          "（開始摸脈，檢查身體）",
          "(khai-si2 bong-meh8, kiam2-cha sin-the2)"
        ],
        [
          "33 夫人：醫生，m7知有要緊無？",
          "33 夫人: I-seng, m7 chai u7 iau3-kin2 bo5?"
        ],
        [
          "34 醫師：沖著腦筋，病勢不止嚴重，著絕對 e5 安歇。（富人醒起來）",
          "34 醫師: Chhiong tioh8 nau2-kin, peN7-se3 put-chi2 giam5-tiong7, tioh8 choat8-tui3 e5 an-hioh. (富人 chheN2--khi2-lai5)"
        ],
        [
          "35 富人；我 ai3 lim水，緊緊 hou7 我一杯冷水。（夫人令米勒捧水來，lim了)夫人 ti7 to2位？",
          "35 富人: Goa2 ai3 lim-chui2, kin2-kin2 hou7 goa2 chit8 poe leng2-chui2. (夫人令米勒 phang5 chui2 lai5, lim liau2) Hu-jin5 ti7 to2-ui7?"
        ],
        [
          "36 夫人：我 e5 主人ah，我 ti7 chia，你有甚物 代誌 beh ka7 我講無？",
          "36 夫人: Goa2 e5 chu2-lang5 ah, goa2 ti7 chia, li2 u7 sim2-mih8 tai7-chi3 beh ka7 goa2 kong2 bo5?"
        ],
        [
          "37 富人：Tu2-chiah 你所 ka7 我說明 e5 事，實在有理氣，我不止佩服你 e5 高明，我實在無應該來 chiah-nih8 kah 受氣。總是你知，我為著我 e5 財寶暝日掛慮無平安到an2-ne，我實在真憨！我 beh 照以前咱 e5 計劃，來去周遊羅馬，若無 thit-tho5 享受驚了無機會lah。請 lin2 hou7 我企起來。 我今真爽快lah。",
          "37 富人: Tu2-chiah li2 sou2 ka7 goa2 soat-beng5 e5 su7, sit8-chai7 u7 li2-khi3, goa2 put-chi2 poe7-hok8 li2 e5 ko-beng5, goa2 sit8-chai7 bo5 eng3-kai lai5 chiah-nih8 kah siu7-khi3. Chong2-si7 li2 chai, goa2 ui7 tioh8 goa2 e5 chai5-po2 me5-jit8 khoa3-lu7 bo5 peng5-an kau3 an2-ne, goa2 sit8-chai7 chin gong7! Goa2 beh chiau3 i2-cheng5 lan2 e5 ke3-ek8, lai5-khi3 chiu-iu5 Lo5-ma2, na7 bo5 thit-tho5 hiong2-siu7 kiaN-liau2 bo5 ki-hoe7 lah. ChhiaN2 lin2 hou7 goa2 khia7--khi2-lai5. Goa2 taN chin song2-khoai3 lah."
        ],
        [
          "38 醫師：老爺，請你 m7-thang 振動，你著 ai3 絕對 e5 安靜，若無驚了有甚物 不幸 e5 事。",
          "38 醫師: Lau7-ia5, chhiaN2 li2 m7-thang tin2-tang7, li2 tioh8 ai3 choat8-tui3 e5 an-cheng7, na7 bo5 kiaN-liau2 u7 sim2-mih8 put-heng7 e5 su7."
        ],
        [
          "39 富人：原來是 Ho5-li7，請你幫贊我企起來，我著 ai3 重新來活，為著我 e5 幸福 e5 緣故，我需要我 e5 活命。",
          "39 富人: Goan5-lai5 si7 Ho5-li7, chhiaN2 li2 pang-chan7 goa2 khia7--khi2-lai5, goa2 tioh8 ai3 tiong5-sin lai5 oah8,ui7 tioh8 goa2 e5 heng7-hok e5 ian5-kou3, goa2 su-iau3 goa2 e5 oah8-mia7."
        ],
        [
          "40 醫師：老爺，你若 ai3 活命你著 ai3 尊重醫學上 e5 規矩，m7-thang 振動，著絕對 e5 安靜。",
          "40 醫師: Lau7-ia5, li2 na7 ai3 oah8-mia7 li2 tioh8 ai3 chun-tiong7 i-hak8 siong7 e5 kui-ku2, m7-thang tin2-tang7, tioh8 choat8-tui3 e5 an-cheng7."
        ],
        [
          "41 富人：我現時無 hit 個餘地 thang koh 聽任何 e5 學說。請 lin2 hou7 我企起來。（企起來） 我實在真憨，我 an2-choaN2 努力來建立 我 e5 家業，設使我若 an2-ne 來死，我 e5 做人 kiam2 m7是真 m7值 mah？所以我需要重新 e5 活命，thang 享受人生，tu2-tu2 照我 e5 夫人人所建議e5…",
          "41 富人: Goa2 hian7-si5 bo5 hit e5 u5-te7 thang koh thiaN jim7-ho5 e5 hak8-soat. ChhiaN2 lin2 hou7 goa2 khia7--khi2-lai5. (khia7--khi2-lai5) Goa2 sit8-chai7 chin gong7, goa2 an2-choaN2 lou2-lek8 lai5 kian3-lip8 goa2 e5 ka-giap8, siat-su2 goa2 na7 an2-ne lai5 si2, goa2 e5 cho3 lang5 kiam2 m7 si7 chin m7-tat8 mah? Sou2-i2 goa2 su-iau3 tiong5-sin e5 oah8-mia7, thang hiong2-siu7 jin5-seng, tu2-tu2 chiau3 goa2 e5 hu-jin5-lang5 sou2 kian3-gi7 e5......"
        ],
        [
          "42 夫人：我 e5 主人ah，卻現時咱姑不chiong 著放sak 這個建議，現時咱所著關心 e5 m7是 beh an2-choaN2 來享受活命，就是 beh an2-choaN2 來保守活命lah。",
          "42 夫人: Goa2 e5 chu2-lang5 ah, khiok hian7-si5 lan2 kou-put-chiong tioh8 pang3-sak chit e5 kian3-gi7, hian7-si5 lan2 sou2 tioh8 koan-sim e5 m7 si7 beh an2-choaN2 lai5 hiong2-siu7 oah8-mia7, chiu7-si7 beh an2-choaN2 lai5 po2-siu2 oah8-mia7 lah."
        ],
        [
          "43 醫師：人 ti7 這世間 e5 榮光，譬喻草花，快謝；譬喻海湧，無時定。人應該著追chhoe7 hit 個永久 e5 活命。老爺你 kiam2 m7知 最近 ti7 咱 e5 國來所發生 e5 事？就是上帝有 tui3 伊 e5 百姓中興起一個救世主，來 beh tui3 烏暗、不信 e5 外邦中來救贖咱。伊 e5 風聲已經到 ti7 全國。我平常也攏 teh 跟te3伊，伊 e5 名叫做耶穌。",
          "43 醫師: Lang5 ti7 chit se3-kan e5 eng5-kng, phi2-ju7 chhau2-hoe, khoai3-sia7, phi2-ju7 hai2-eng2, bo5 si5-tiaN7. Lang5 eng3-kai tioh8 tui-chhoe7 hit e5 eng2-kiu2 e5 oah8-mia7. Lau7-ia5 li2 kiam2 m7 chai choe3-kin7 ti7 lan2 e5 kok lai5 sou2 hoat-seng e5 su7? Chiu7-si7 Siong7-te3 u7 tui3 I e5 peh-seN3 tiong heng-khi2 chit8 e5 kiu3-se3 Chu2, lai5 beh tui3 ou-am3, put-sin3 e5 goa7-pang tiong lai5 Kiu3-siok8 lan2. I e5 hong-siaN i2-keng kau3 ti7 choan5-kok. Goa2 peng5-siong5 ia7 long2 teh kun-te3 I, I e5 mia5 kio3 cho3 Ia5-sou."
        ],
        [
          "44 富人：伊是甚物等號 e5 人，ti7 百姓中 teh 做甚物？",
          "44 富人: I si7 sim2-mih8 teng2-ho7 e5 lang5, ti7 peh-seN3 tiong teh cho3 sim2-mih8?"
        ],
        [
          "45 醫師：是木工約瑟 e5 子，伊 ti7 百姓中 teh 傳天國近 lah e5 消息，koh 叫百姓著反悔來信上帝 e5 救贖。",
          "45 醫師: Si7 bak8-kang Iok-sek e5 kiaN2, I ti7 peh-seN3 tiong teh thoan5 thian-kok kin7 lah e5 siau-sit, koh kio3 peh-seN3 tioh8 hoan2-hoe2 lai5 sin3 Siong7-te3 e5 kiu3-siok8."
        ],
        [
          "46 富人：木工 e5 子會thang 做甚物？Ti7 咱以色列中 kiam2 m7是有摩西 kap 律法 mah，Ho5-li7，你也信伊 mah？",
          "46 富人: Bak8-kang e5 kiaN2 oe7-thang cho3 sim2-mih8? Ti7 lan2 I2-sek-liat8 tiong kiam2 m7 si7 u7 Mou5-se kap lut8-hoat mah, Ho5-li7, li2 ia7 sin3 i mah?"
        ],
        [
          "47 醫師：是，因為伊若 m7是 tui3 上帝來，的確無 hiah-nih8 大 e5 權柄 kap 能力、智慧。Koh 實在咱也著醒起來來信上帝 e5 國 kap 伊 e5 救贖。",
          "47 醫師: Si7, in-ui7 i na7 m7 si7 tui3 Siong7-te3 lai5, tek-khak bo5 hiah-nih8 toa7 e5 koan5-peng3 kap leng5-lek8, ti3-hui7. Koh sit8-chai7 lan2 ia7 tioh8 chheN2--khi2-lai5 lai5 sin3 Siong7-te3 e5 kok kap I e5 kiu3-siok8."
        ],
        [
          "48 富人：請你 m7-thang hou7 我有份 ti7 hiah e5 好笑 e5 憨人 e5 中間。你也的確知，我是撒都該黨 e5 人。",
          "48 富人: ChhiaN2 li2 m7-thang hou7 goa2 u7 hun7 ti7 hiah e5 ho2-chhio3 e5 gong7-lang5 e5 tiong-kan. Li2 ia7 tek-khak chai, goa2 si7 Sat-thou2-kai tong2 e5 lang5."
        ],
        [
          "49 醫師：我知老爺你原來是無信將來 e5 人。總是我想事實上若有來世，hit 個來世 boe7-thang 為著咱 e5 無信來變換。Koh 我看ti7 老爺你現實 e5 面前信、不信是 1個最重大 e5 問題，因為若無 tui3 信就無有得救 e5希望，將來 tui3 ti7 你是 1個烏暗、驚惶 e5 世界。",
          "49 醫師: Goa2 chai lau7-ia5 li2 goan5-lai5 si7 bo5 sin3 chiong-lai5 e5 lang5. Chong2-si7 goa2 siuN7 su7-sit8 siong7 na7 u7 來世, hit e5 來世 boe7-thang ui7 tioh8 lan2 e5 bo5 sin3 lai5 pian3-oaN7. Koh goa2 khoaN3 ti7 lau7-ia5 li2 hian7-sit8 e5 bin7-cheng5 信, 不信 si7 chit8 e5 choe3 tiong7-tai7 e5 bun7-te5, in-ui7 na7 bo5 tui3 信 chiu7 bo5 u7 得救的希望, 將來 tui3 ti7 li2 si7 chit8 e5 ou-am3, kiaN-hiaN5 e5 se3-kai3."
        ],
        [
          "50 富人：請你 m7-thang koh hou7 我聽著你 hiah e5 憨話。我 boe7-thang 忍受 koh 想 ti7 以色列中親像你這等號 e5 人也去跟toe3 hit 個木工 e5 子耶穌，koh 煞信伊攏總 e5 話。Che 是以色列 e5 終局，是以色列 e5 滅亡！",
          "50 富人: ChhiaN2 li2 m7-thang koh hou7 goa2 thiaN tioh8 li2 hiah e5 gong7-oe7. Goa2 boe7-thang jim2-siu7 koh siuN7 ti7 I2-sek-liat8 tiong chhin-chhiuN7 li2 chit teng2-ho7 e5 lang5 ia7 khi3 kun-toe3 hit e5 bak8-kang e5 kiaN2 Ia5-sou, koh soa3 sin3 i long2-chong2 e5 oe7. Che si7 I2-sek-liat8 e5 終局, si7 I2-sek-liat8 e5 滅亡 !"
        ],
        [
          "（幕）",
          "(幕)"
        ],
        [
          "第四幕",
          "第四幕"
        ],
        [
          "出場人物：拉撒路、天使a、天使b、米勒、以東",
          "出場人物: 拉撒路, 天使a, 天使b, 米勒, 以東."
        ],
        [
          "場面：富人的大門口（和第二幕同樣） 開幕：拉撒路ti7 黑暗 e5 雪夜中ti7 祈禱吟聖詩236首 e5 第四節",
          "場面: 富人的大門口 (和第二幕同樣) 開幕: 拉撒路在黑暗的雪夜中在祈禱吟聖詩236首的第四節"
        ],
        [
          "1 拉撒路：耶和華我 e5 祖亞伯拉罕、以撒、雅各 e5 上帝ah，你在早 an2-choaN2 用你 e5 權能奇事引chhoa7 你 e5 百姓脫出埃及e5 刑罰，引chhoa7 阮 e5 祖經過紅海、歷遊 40 年 ti7 炕旱 e5 沙漠中，tui3 對敵 e5 手，tui3 濟濟艱難你有引chhoa7 in 到 ti7 你所應允 e5 迦南來，ti7 流奶、流蜜 e5 迦南地，你 hou7 阮 e5 祖大大興起，續 ti7 這個地建立in e5 王國。你有舉起你 e5 百姓，親像榮耀 e5 旗 ti7 列邦中。卻 ti7 恩典 e5 日阮 e5 祖煞背逆你，去跪拜外邦e5 偶像，kap 不信 e5 百姓相親、結約，致到惹著你 e5 受氣，國亡、民敗，到今仔日煞ti7 外邦 e5 手下，成做外邦所 thun2踏 e5 物。",
          "1 拉撒路: Ia5-ho5-hoa goa2 e5 chou2 A-pek-liap8-han2, I2-sat, Nga2-kok e5 Siong7-te3 ah, Li2 chai7-cha2 an2-choaN2 eng7 Li2 e5 koan5-leng5 ki5-su7 in2-chhoa7 Li2 e5 peh-seN3 thoat chhut Ai-kip8 e5 heng5-hoat8, in2-chhoa7 goan2 e5 chou2 keng-koe3 Ang5-hai2, lek8-iu5 40 ni5 ti7 khong3-han7 e5 soa-bou5 tiong, tui3 tui3-tek8 e5 chhiu2, tui3 che7-che7 kan-lan5 Li2 u7 in2-chhoa7 in kau3 ti7 Li2 sou2 eng3-un2 e5 Ka-lam5 lai5, ti7 lau5 ni, lau5 bit8 e5 Ka-lam5 toe7, Li2 hou7 goan2 e5 chou2 toa7-toa7 heng-khi2, soa3 ti7 chit e5 toe7 kian3-lip8 in e5 ong5-kok. Li2 u7 ku2-khi2 Li2 e5 peh-seN3, chhin-chhiuN7 eng5-iau7 e5 ki5 ti7 liat8-pang tiong. Khiok ti7 un-tian2 e5 jit8 goan2 e5 chou2 soa3 poe7-gek8 Li2, khi3 kui7-pai3 goa7-pang e5 ngou2-siong7, kap put-sin3 e5 peh-seN3 saN-chhin, kiat-iok, ti3-kau3 jia2 tioh8 li2 e5 siu7-khi3, kok-bong5, bin5-pai7, kau3 kin-a2-jit8 soa3 ti7 goa7-pang e5 chhiu2-e7, chiaN5-cho3 goa7-pang sou2 thun2-tah8 e5 mih8."
        ],
        [
          "Ah，我 e5 主，我 e5 上帝ah，你 beh 放sak 你e5 百姓到甚物時ah！求你 koh 一擺用你 e5 chhoe5 來 鞭扑in，hou7 in 會悔改醒悟來歸向你。求你緊緊救贖阮。",
          "Ah, goa2 e5 Chu2, goa2 e5 Siong7-te3 ah, Li2 beh pang3-sak Li2 e5 peh-seN3 kau3 sim2-mih8 si5 ah! Kiu5 Li2 koh chit8 pai2 eng7 Li2 e5 chhoe5 lai5 piN-phah in, hou7 in oe7 hoe2-kai2 chhiN2-gou7 lai5 kui-ng3 Li2. Kiu5 Li2 kin2-kin2 kiu3-siok8 goan2."
        ],
        [
          "求你也記念你受苦 e5 子兒攏總 e5 喉叫，求你赦免我 ti7 這個活人 e5 地所有boe7-thang 榮耀你 e5 生活。",
          "Kiu5 Li2 ia7 ki3-liam7 Li2 siu7-khou2 e5 kiaN2-ji5 long2-chong2 e5 au5-kio3, kiu5 Li2 sia3-bian2 goa2 ti7 chit e5 oah8-lang5 e5 toe7 sou2 u7 boe7-thang eng5-iau7 Li2 e5 seng-oah8."
        ],
        [
          "求你接納我 e5 靈魂歸 ti7 你永遠疼子 e5 國。阿們。",
          "Kiu5 Li2 chiap-lap8 goa2 e5 leng5-hun5 kui ti7 Li2 eng2-oan2 thiaN3 kiaN2 e5 kok. A-men."
        ],
        [
          "（吟聖詩244首第一節，吟了開始痛疼）",
          "(吟聖詩244首第一節, gim5 liau2 khai-si2 thang3-thiaN3)"
        ],
        [
          "我 e5 主，我 e5 上帝ah，求你接納我 e5 靈魂。Oh，我有看見天開榮光燦爛 e5 土地，天使聚集 ti7 hia。Oh，我所欣慕e5 祖家！（拉撒路死，聖歌隊繼續吟244首2節，有2個天使出現）",
          "Goa2 e5 Chu2, goa2 e5 Siong7-te3 ah, kiu5 Li2 chiap-lap8 goa2 e5 leng5-hun5. Oh, goa2 u7 khoaN3-kiN3 thiN khui eng5-kng chhan3-lan7 e5 thou2-te7, thiN-sai3 chu7-chip8 ti7 hia. Oh, goa2 sou2 him-bou7 e5 chou2-ke! (拉撒路死, 聖歌隊繼續吟244首2節, 有2個天使出現)"
        ],
        [
          "2 天使a：受苦 e5 子拉撒路，耶和華，你 e5 主，你e5 上帝，已經鑒察你困難 e5 日子，看見你 e5 忍受。你 ti7 極其悲慘 e5 日 iau2-ku2 熱熱 e5 心信仰主你 e5 上帝，giah8目向天等候伊e5 國，今主你 e5 上帝 beh 接納靈魂到ti7伊疼子 e5 國。",
          "2 天使a: Siu7-khou2 e5 kiaN2 Liap8-sat-lou7, Ia5-ho5-hoa, li2 e5 Chu2,li2 e5 Siong7-te3, i2-keng kam3-chhat li2 khun3-lan5 e5 jit8-chi2, khoaN3-kiN3 li2 e5 jim2-siu7. Li2 ti7 kek8-ki5 pi-chham2 e5 jit8 iau2-ku2 jiat8-jiat8 e5 sim sin3-giong2 Chu2 li2 e5 Siong7-te3, giah8-bak8 ng3-thiN tan2-hau7 I e5 kok, taN Chu2 li2 e5 Siong7-te3 beh chiap-lap8 leng5-hun5 kau3 ti7 I thiaN3 kiaN2 e5 kok."
        ],
        [
          "3 天使b：兄弟拉撒路ah，你 e5 受苦、你 e5 悲慘 攏煞lah。你 m7免 koh ti7 這個 chhiN-chhin3 、冷靜 e5 街路上孤單困苦lah。你攏總 e5 目屎也煞lah，你應該入 ti7 你 e5 祖亞伯拉罕 e5 懷內，來得著安歇。",
          "3 天使b: HiaN-ti7 Liap8-sat-lou7 ah, li2 e5 siu7-khou2, li2 e5 pi-chham2 long2 soah lah. Li2 m7 bian2 koh ti7 chit e5 chhiN-chhin3, leng2-cheng7 e5 ke-lou7 chiuN7 kou-toaN khun3-khou2 lah. Li2 long2-chong2 e5 bak8-sai2 ia7 soah lah, li2 eng3-kai jip8 ti7 li2 e5 chou2 A-pek-liap8-han2 e5 hoai5-lai7, lai5 tit tioh8 an-hioh."
        ],
        [
          "（聖歌隊幕後繼續吟第三節，天使引拉撒路 e5 靈魂昇天， 米勒、以東提屑仔 e5 盤出場）",
          "(聖歌隊幕後繼續吟第三節, 天使引拉撒路的靈魂昇天, 米勒, 以東 theh8 sut-a2 e5 poaN5 出場)"
        ],
        [
          "4 米勒：到今早起大雪 iau2 攏無煞。",
          "4 米勒: Kau3 kin cha2-khi2 toa7-seh iau2 long2 bo5 soah."
        ],
        [
          "5 以東：猶太山脈 hou7 雪 kham3-bat8 發出真sui2 e5 白光色！",
          "5 以東: Iu5-thai3 soaN-meh8 hou7 seh kham3-bat8 hoat chhut chin sui2 e5 peh8-kng sek!"
        ],
        [
          "6 米勒：Tui3 昨暝起老爺 e5 身體有 koh較傷重。",
          "6 米勒: Tui3 cha7-me5 khi2 lau7-ia5 e5 sin-the2 u7 koh-khah siong-tiong7."
        ],
        [
          "7 以東：周遊羅馬 e5 大旅行已經無向望lah，過去 e5 向望 kiam2-chhai2 是周遊陰間。",
          "7 以東: Chiu-iu5 Lo5-ma2 e5 toa7 lu2-heng5 i2-keng bo5 ng3-bang7 lah, koe3-khi3 e5 ng3-bang7 kiam2-chhai2 si7 chiu-iu5 im-kan."
        ],
        [
          "8 米勒：腦充血是一種 e5 死病，只有是時間 e5 問題 na7-tiaN7。",
          "8 米勒: Nau2-chhiong-hiat si7 chit8 chiong2 e5 si2-piN7, chi2-u7 si7 si5-kan e5 bun7-te5 na7-tiaN7."
        ],
        [
          "9 以東：咱 e5 艱苦也無偌久lah，koh 謹慎也無偌久lah！",
          "9 以東: Lan2 e5 kan-khou2 ia7 bo5 goa7 ku2 lah, koh kin2-sin7 ia7 bo5 goa7 ku2 lah!"
        ],
        [
          "10 米勒：做奴隸 e5 人 m7免想有甚物 出脫e5 日子，到死才是真實 e5 thau2放。",
          "10 米勒: Cho3 lou5-le7 e5 lang5 m7 bian2 siuN7 u7 sim2-mih8 chhut-thoat e5 jit8-chi2, kau3 si2 chiah si7 chin-sit8 e5 thau2-pang3."
        ],
        [
          "11 以東：事實是 an2-ne，iau2-ku2 ti7 這個困難中 boe7免著向望。",
          "11 以東: Su7-sit8 si7 an2-ne, iau2-ku2 ti7 chit e5 khun3-lan5 tiong boe7-bian2 tioh8 ng3-bang7."
        ],
        [
          "12 米勒：昨暝 e5 大雪，拉撒路 m7知有平安無？歹命人較常攏是較耐命。",
          "12 米勒: Cha7-me5 e5 toa7-seh, Liap8-sat-lou7 m7 chai u7 peng5-an bo5? PhaiN2-mia7 lang5 khah siong5 long2 si7 khah nai7-mia7."
        ],
        [
          "13 以東：拉撒路，起來 oh，你有驚寒抑無？起來食你 e5 早頓 oh。",
          "13 以東: Liap8-sat-lou7, khi2 lai5 oh, li2 u7 kiaN koaN5 a2-bo5? Khi2 lai5 chiah8 li2 e5 cha2-tng3 oh."
        ],
        [
          "14 米勒：奇怪 ，攏無應。Ah，拉撒路寒死lah！你看，全身攏 boe7 振動 lah，koh 伊 e5 肉冷凊凊。",
          "14 米勒: Ki5-koai3, long2 bo5 in3. Ah, Liap8-sat-lou7 koaN5-si2 lah! Li2 khoaN3, choan5-sin long2 boe7 tin2-tang7 lah, koh i e5 bah leng2 chhin3-chhin3."
        ],
        [
          "15 以東：有影 to著…，拉撒路結局 ti7 伊 e5 受苦中來死lah，無 1個親人、朋友ti7 身邊，完全 e5 孤單，這種 e5 慘死是先代未有 e5…可憐，可憐！！",
          "15 以東: U7 iaN2 to tioh8..., Liap8-sat-lou7 kiat-kiok8 ti7 i e5 siu7-khou2 tiong lai5 si2 lah, bo5 chit8 e5 chhin-lang5, peng5-iu2 ti7 sin-piN, oan5-choan5 e5 kou-toaN, chit chiong2 e5 chham2-si2 si7 先代未有的... Kho2-lin5,kho2-lin5!!"
        ],
        [
          "16 米勒：卻咱 m7-thang 隨便斷定伊是一個可憐 e5 人。企 ti7 懸樓大廈，滿滿 e5 親人朋友圍倚 ti7 床邊 e5 人 e5 死也無一定會比伊較無慘。因為拉撒路有伊 e5 上帝，有伊 e5 將來。你看伊 e5 面有顯出奇妙 e5 平安 kap 歡喜 ti7--teh。",
          "16 米勒: Khiok lan2 m7-thang sui5-pian7 toan3-teng7 i si7 chit8 e5 kho2-lin5 e5 lang5. Khia7 ti7 koan5-lau5 tai7-ha7, moa2-moa2 e5 chhin-lang5 peng5-iu2 ui5-oa2 ti7 chhng5-piN e5 lang5 e5 si2 ia7 bo5 it-teng7 oe7 pi2 i khah bo5 chham2. In-ui7 Liap8-sat-lou7 u7 i e5 Siong7-te3, u7 i e5 chiong-lai5. Li2 khoaN3 i e5 bin7 u7 hian2-chhut ki5-biau7 e5 peng5-an kap hoaN-hi2 ti7--teh."
        ],
        [
          "17 以東：這個死到額證明有 1個將來，若無，實在這世間 e5 不義不公平 hou7 人會絕望到 ti7 m7 ai3 活。只有信有將來，才會thang 忍受得。",
          "17 以東: Chit e5 si2 kau3-giah8 cheng3-beng5 u7 chit8 e5 chiong-lai5, na7 bo5, sit8-chai7 chit se3-kan e5 put-gi7 put kong-peng5 hou7 lang5 oe7 choat8-bang7 kau3 ti7 m7 ai3 oah8. Chi2-u7 sin3 u7 chiong-lai5, chiah oe7-thang jim2-siu7 tit."
        ],
        [
          "18 米勒：咱 ti7 這世間所有 e5 束縛，若 m7是 tui3 這個向望，也是 hou7 咱所擔當boe7起e5…，tui3 ti7 濟濟方面，咱也無較贏拉撒路。因為伊有自由，卻咱永遠失落 hit 個自由。",
          "18 米勒: Lan2 ti7 chit se3-kan sou2 u7 e5 sok-pak8, na7 m7 si7 tui3 chit e5 ng3-bang7, ia7 si7 hou7 lan2 sou2 tam-tng boe7 khi2 e5..., tui3 ti7 che7-che7 hong-bin7, lan2 ia7 bo5 khah-iaN5 Liap8-sat-lou7. In-ui7 i u7 chu7-iu5, khiok lan2 eng2-oan2 sit-loh8 hit e5 chu7-iu5."
        ],
        [
          "19 以東：咱緊入來去，將這個事報 hou7 主人知影，向望設法來 ka7 伊埋葬。",
          "19 以東: Lan2 kin2 jip8 lai5 khi3, chiong chit e5 su7 po3 hou7 chu2-lang5 chai-iaN2, ng3-bang7 siat-hoat lai5 ka7 i bai5-chong3."
        ],
        [
          "（幕）",
          "(幕)"
        ]
      ],
      "篇名": "聖劇第一集_01"
    }
  ]
}
