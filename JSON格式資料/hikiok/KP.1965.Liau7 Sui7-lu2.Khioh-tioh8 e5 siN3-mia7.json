{
  "作者": "廖瑞女",
  "出版年": "1965",
  "出版者": "台灣教會公報社",
  "文類": "戲劇",
  "書寫系統": "羅馬字",
  "資料": [
    {
      "段": [
        [
          "人物",
          "Jin5-but8"
        ],
        [
          "西文，碧姍：夫婦。",
          "Se-bun5, Phek-san: Hu-hu7."
        ],
        [
          "佐志：（童年kap成人）。",
          "Cho2-chi3: (Tong5-lian5 kap seng5-jin5)."
        ],
        [
          "瑪莉：西文夫婦e5奴隸，佐志e5老母。",
          "Ma2-li7: Se-bun5 hu-hu7 e5 lou5-le7, Cho2-chi3 e5 lau7-bu2."
        ],
        [
          "土匪：A. B. C.",
          "Thou2-hui2: A. B. C."
        ],
        [
          "小學生數名。",
          "Sio2-hak8-seng sou3 mia5."
        ],
        [
          "先生：學校e5老師。",
          "Sian-siN: Hak8-hau7 e5 lau7-su."
        ],
        [
          "俊毅：大學生，是好額子弟。",
          "Chun3-ge7: Tai7-hak8-seng, si7 ho2-giah8 chu2-te7."
        ],
        [
          "麗娜：大學生數名（若干名）。",
          "Le7-na2: Tai7-hak8-seng sou3 mia5(若干名）."
        ],
        [
          "大學校長。",
          "Tai7-hak8 hau7-tiuN2."
        ],
        [
          "農民： A. B. C. D.",
          "Long5-bin5: A. B. C. D."
        ],
        [
          "囡仔兩人。",
          "Gin2-na2 nng7 lang5."
        ],
        [
          "省長。",
          "Seng2-tiuN2."
        ],
        [
          "縣長。",
          "Koan7-tiuN2."
        ],
        [
          "總統祕書。",
          "Chong2-thong2 pi3-su."
        ],
        [
          "十字會會長。",
          "Sip8-ji7-hoe7 hoe7-tiuN2."
        ],
        [
          "第I幕",
          "Te7 I Bou7"
        ],
        [
          "西：碧姍！今仔日我ti7十字路口看著一張e5告示，叫人著注意，小心保護家己e5奴隸，因為土匪已經到咱e5 境界lah！",
          "Se: Phek-san! Kin-a2-jit8 goa2 ti7 sip8-ji7-lou7 khau2 khoaN3 tioh8 chit8 tiuN e5 ko3-si7, kio3 lang5 tioh8 chu3-i3, sio2-sim po2-hou7 ka-ki7 e5 lou5-le7, in-ui7 thou2-hui2 i2-keng kau3 lan2 e5 keng2-kai3 lah!"
        ],
        [
          "碧：著，我也有聽見，菜市仔內e5人攏teh講起這項代誌。",
          "Phek: Tioh8, goa2 ia7 u7 thiaN-kiN3, chhai3-chhi7-a2 lai7 e5 lang5 long2 teh kong2-khi2 chit hang7 tai7-chi3."
        ],
        [
          "西：近來土匪較gau5 算，in知搶掠奴隸比搶提別項物較好。",
          "Se: Kun7-lai5 thou2-hui2 khah gau5 sng3, in chai chhiuN2-liah8 lou5-le7 pi2 chhiuN2-theh8 pat8 hang7 mih8 khah ho2."
        ],
        [
          "碧：我想e5暗著叫瑪莉kap 伊e5子，chhoa7來chia睏較安全。",
          "Phek: Goa2 siuN7 e5-am3 tioh8 kio3 Ma2-li7 kap i e5 kiaN2, chhoa7 lai5 chia khun3 khah an-choan5."
        ],
        [
          "西：M7免lah！咱無查甫e5奴隸，土匪一定m7 掠查某e5 kap囡仔。In值無三chiam 錢，土匪無hiah憨。",
          "Se: M7 bian2 lah! Lan2 bo5 ta-pou e5 lou5-le7, thou2-hui2 it-teng7 m7 liah8 cha-bou2 e5 kap gin2-na2. In tat8 bo5 saN chiam-chiN5, thou2-hui2 bo5 hiah gong7."
        ],
        [
          "碧：M7-ku2我boe7放心，瑪莉實在是一個可取e5奴隸，有伊管顧咱e5 農場實在真好，伊雖然女e5(查某e5)，總是所做無輸查甫e5。",
          "Phek : M7-ku2 goa2 boe7 hong3-sim, Ma2-li7 sit8-chai7 si7 chit8 e5 kho2-chhu2 e5 lou5-le7, u7 i koan2-kou3 lan2 e5 long5-tiuN5 sit8-chai7 chin ho2, i sui-jian5 lu2 e5 (cha-bou2 e5), chong2-si7 sou2 choe3 bo5 su ta-pou e5."
        ],
        [
          "西：有影！瑪莉是堪tit hou7人o-lo2 e5奴隸。已經暗lah，咱來去睏。",
          "Se: U7 iaN2! Ma2-li7 si7 kham-tit hou7 lang5 o-lo2 e5 lou5-le7. I2-keng am3 lah, lan2 lai5-khi3 khun3."
        ],
        [
          "（攏總落台）。（遠遠狗teh吠，3個土匪kap一個女奴隸抱一個嬰仔上台）。",
          "(Long2-chong2 loh8 tai5). (Hng7-hng7 kau2 teh pui7, 3 e5 thou2-hui2 kap chit8 e5 lu2 lou5-le7 pho7 chit8 e5 eN-a2 siong7 tai5)."
        ],
        [
          "土匪A：掠這個女e5，我想真麻煩。Kiam2-chhai2咱3人會為著這個女e5起冤家。",
          "Thou2-hui2 A: Liah8 chit e5 lu2 e5, goa2 siuN7 chin ma5-hoan5. Kiam2-chhai2 lan2 3 lang5 oe7 ui7 tioh8 chit e5 lu2 e5 khi2 oan-ke."
        ],
        [
          "土匪B：相扑都有ouh！帶念你是老大，你若有意思阮beh讓你。（逐家笑）",
          "Thou2-hui2 B: Sio-phah to u7 ouh! Tai3-liam7 li2 si7 lau2-toa7, li2 na7 u7 i3-su3 goan2 beh niu7 li2.(Tai7-ke chhio3)"
        ],
        [
          "土匪A：請你m7-thang誤會，我是講這個kaN5 一個細漢囡仔，hou7咱e5 行動真無利便。我想將in母子放hou7去，koh來掠別個。",
          "Thou2-hui2 A: ChhiaN2 li2 m7-thang gou7-hoe7, goa2 si7 kong2 chit e5 kaN5 chit8 e5 soe3-han3 gin2-na2, hou7 lan2 e5 heng5-tong7 chin bo5 li7-pian7. Goa2 siuN7 chiong in bu2 kiaN2 pang3 hou7 khi3, koh lai5 liah8 pat8 e5."
        ],
        [
          "土匪C：M7-thang，城市女e5奴隸較值錢。",
          "Thou2-hui2 C: M7-thang, siaN5-chhi7 lu2 e5 lou5-le7 khah tat8-chiN5."
        ],
        [
          "土匪B：注意聽！有馬腳蹄e5聲。Aih！穩當是城內e5民兵beh來掠咱，今著趕緊走。",
          "Thou2-hui2 B: Chu3-i3 thiaN ! U7 be2 kha-te5 e5 siaN. Aih ! Un2-tang3 si7 siaN5-lai7 e5 bin5-peng beh lai5 liah8 lan2, taN tioh8 koaN2-kin2 chau2."
        ],
        [
          "（攏總落台，奴隸滾liong3 才落台。西文kap兩個青年上台）。",
          "(Long2-chong2 loh8 tai5, lou5-le7 kun2-liong3 chiah loh8 tai5. Se-bun5 kap nng7 e5 chheng-lian5 siong7 tai5)."
        ],
        [
          "青年A：Ti7 chia，ti7 chia！有新e5腳蹄號，實在真gau5走，咱已經chhe7 3暝3日lah，iau2-ku2 jip boe7著。",
          "Chheng-lian5 A: Ti7 chia, ti7 chia! u7 sin e5 kha-te5 ho7, sit8-chai7 chin gau5 chau2, lan2 i2-keng chhe7 3 mi5 3 jit8 lah, iau2-ku2 jip boe7 tioh8."
        ],
        [
          "西：（向兩個青年人）。Lin2較少年趕緊去chhe7，一定無真遠lah，若chhe7著kap in講條件，若是姑不chiong著用我hit隻上好e5馬，也無要緊，he是最後e5條件。我真thiam2，無法度koh再行路lah，我ti7這欉大樹腳等lin2(Tui3相對e5方向入）。（土匪A上台企ti7這爿，兩個青年上台，企ti7 koh一爿）。",
          "Se: (Ng3 nng7 e5 chheng-lian5 lang5). Lin2 khah siau3-lian5 koaN2-kin2 khi3 chhe7, it-teng7 bo5 chin hng7 lah, na7 chhe7 tioh8 kap in kong2 tiau5-kiaN7, na7 si7 kou-put-chiong tioh8 eng7 goa2 hit chiah siang7 ho2 e5 be2, ia7 bo5 iau3-kin2, he si7 choe3-au7 e5 tiau5-kiaN7. Goa2 chin thiam2, bo5 hoat-tou7 koh-chai3 kiaN5 lou7 lah, goa2 ti7 chit chang5 toa7 chhiu7-kha tan2 lin2 ( Tui3 siong-tui3 e5 hong-hiong3 jip8). (Thou2-hui2 A siong7 tai5 khia7 ti7 chit peng5,nng7 e5 chheng-lian5 siong7 tai5, khia7 ti7 koh chit8 peng5)."
        ],
        [
          "土匪A：Lin2兩人beh做甚物？將lin2 e5武器囥leh，進前來講條件。（小停）。阮已經看著hit e5女奴隸e5頭家hit隻烏色e5馬，lin2若將hit隻馬牽來，in母子阮就beh放in轉去。",
          "Thou2-hui2 A: Lin2 nng7 lang5 beh choe3 sim2-mih8? Chiong lin2 e5 bu2-khi3 khng3 leh , chin3-cheng5 lai5 kong2 tiau5-kiaN7.（Sio2 theng5）. Goan2 i2-keng khoaN3 tioh8 hit e5 lu2 lou5-le7 e5 thau5-ke hit chiah ou-sek e5 be2, lin2 na7 chiong hit chiah be2 khan lai5,in bu2-kiaN2 goan2 chiu7 beh pang3 in tng2--khi3."
        ],
        [
          "青年A：用別個條件怎樣？因為阮e5 主人hit隻馬是全縣第一好e5馬。伊疼hit隻馬親像伊家己e5子。",
          "Chheng-lian5 A: Eng7 pat8 e5 tiau5-kiaN7 chaiN2-iuN7? In-ui7 goan2 e5 chu2-lang5 hit chiah be2 si7 choan5 koan7 te7 it ho2 e5 be2. I thiaN3 hit chiah be2 chhin-chhiuN7 I ka-ki7 e5 kiaN2."
        ],
        [
          "土匪A：Boe7用tit！阮愛hit隻馬就是。Lin2去將hit隻馬縛ti7 hit欉大樹腳，然後lin2著離開，阮會將lin2所愛e5人放toa3 chia還lin2。若hou7阮發見著有欺騙e5所在，就lin2攏會無命。今趕緊去。",
          "Thou2-hui2 A: Boe7 eng7-tit! Goan2 ai3 hit chiah be2 chiu7-si7. Lin2 khi3 chiong hit chiah be2 pak8 ti7 hit chang5 toa7 chhiu7-kha, jian5-au7 lin2 tioh8 li7-khui, goan2 oe7 chiong lin2 sou2 ai3 e5 lang5 pang3 toa3 chia heng5 lin2. Na7 hou7 goan2 hoat-kian3 tioh8 u7 khi-phian3 e5 sou2-chai7, chiu7 lin2 long2 oe7 bo5 mia7. TaN koaN2-kin2 khi3."
        ],
        [
          "（青年人落台，土匪A pun5 pi仔 ，眾土匪瑪莉母子上台）。",
          "(Chheng-lian5 lang5 loh8 tai5, Thou2-hui2 A pun5 pi-a2, cheng3 thou2-hui2 Ma2-li7 bu2 kiaN2 siong7 tai5)."
        ],
        [
          "土匪A：我已經kap in講條件，就是用hit隻烏馬來換這兩個母子。（向瑪莉）。今lin2 thang koh倒轉去lin2頭家e5厝lah。有歡喜無？",
          "Thou2-hui2 A: Goa2 i2-keng kap in kong2 tiau5-kiaN7, chiu7-si7 eng7 hit chiah ou-be2 lai5 oaN7 chit nng7 e5 bu2-kiaN2. (Ng3 Ma2-li7). TaN lin2 thang koh to3-tng2 khi3 lin2 thau5-ke e5 chhu3 lah. U7 hoaN-hi2 bo5?"
        ],
        [
          "瑪莉：真多謝，hou7我會thang koh轉去，我頭家kap頭家娘是一個真好e5人。",
          "Ma2-li7: Chin to-sia7, hou7 goa2 oe7 thang koh tng2--khi3, goa2 thau5-ke kap thau5-ke-niu5 si7 chit8 e5 chin ho2 e5 lang5."
        ],
        [
          "土匪B：小等leh！我ti7烏人e5中間m7 bat 看著chiah-nih sui2 e5查某人，親像你，我想愛留你來做我e5 某。（向土匪A）。老大e5！你m7-thang放伊轉去。",
          "Thou2-hui2 B: Sio2 tan2 leh! Goa2 ti7 ou-lang5 e5 tiong-kan m7 bat khoaN3 tioh8 chiah-nih sui2 e5 cha-bou2 lang5, chhin-chhiuN7 li2. Goa2 siuN7 ai3 lau5 li2 lai5 choe3 goa2 e5 bou2. (Ng3 Thou2-hui2 A). Lau2-toa7 e5! li2 m7-thang pang3 i tng2--khi3."
        ],
        [
          "瑪莉：（向土匪B）。拜託leh！我已經有兩個囡仔，請你著好心leh！放我轉去。",
          "Ma2-li7 : (Ng3 Thou2-hui2 B). Pai3-thok leh! Goa2 i2-keng u7 nng7 e5 gin2-na2, chhiaN2 li2 tioh8 ho2-sim leh! pang3 goa2 tng2--khi3."
        ],
        [
          "土匪B：免講，你著te3 我行。（牽瑪莉e5手）。將你e5 子tan3 toa3 chia，（將囡仔搶起來，ka7 囥ti7土腳）。",
          "Thou2-hui2 B: Bian2 kong2, li2 tioh8 te3 goa2 kiaN5. (Khan Ma2-li7 e5 chhiu2). Chiong li2 e5 kiaN2 tan3 toa3 chia, (chiong gin2-na2 chhiuN2--khi2-lai5, ka7 khng3 ti7 thou5-kha)."
        ],
        [
          "瑪莉：Oh！M7-thang hou7我kap我e5 子離開，著放我轉去…",
          "Ma2-li7: Oh! M7-thang hou7 goa2 kap goa2 e5 kiaN2 li7-khui, tioh8 pang3 goa2 tng2--khi3-----"
        ],
        [
          "土匪B：緊行。",
          "Thou2-hui2 B : Kin2 kiaN5."
        ],
        [
          "瑪莉：你若m7 hou7我kap我e5 子做伙，著將阮thai5死，m7-thang hou7阮活活來相離。",
          "Ma2-li7: Li2 na7 m7 hou7 goa2 kap goa2 e5 kiaN2 choe3-hoe2, tioh8 chiong goan2 thai5-si2, m7-thang hou7 goan2 oah8-oah8 lai5 saN-li7."
        ],
        [
          "土匪B：緊行…",
          "Thou2-hui2 B: Kin2 kiaN5…"
        ],
        [
          "土匪A：（開3門銃做信號就離開）。",
          "Thou2-hui2 A: (Khui 3 mng5 chheng3 choe3 sin3-ho7 chiu7 li7-khui)."
        ],
        [
          "（西文kap兩個青年上台）。（三人做聲喊喝瑪莉）。",
          "(Se-bun5 kap nng7 e5 chheng-lian5 siong7 tai5). (SaN lang5 choe3 siaN han2-hoah Ma2-li7)."
        ],
        [
          "西：（大聲叫瑪莉）。真奇怪，等攏無。",
          "Se: (Toa7 siaN kio3 Ma2-li7). Chin ki5-koai3, tan2 long2 bo5."
        ],
        [
          "青年A： Eh！你看，hia有一包物，m7 知是甚物，咱來看。（進前拾起來看是嬰兒）。",
          "Chheng-lian5 A:Eh! Li2 khoaN3, hia u7 chit8 pau mih8, m7 chai si7 sim2-mih8, lan2 lai5 khoaN3. (chin3-cheng5 khioh khi2 lai5 khoaN3 si7 eng-ji5)."
        ],
        [
          "西：Oh！可憐e5子，枵，嘴礁koh破病，親像beh死e5款。Oh！可憐e5子，你chiah-nih細漢就經驗著人生e5大悲劇。你m7 知tui3 to2位來，也m7知beh tui3 to2位去。我m7 知你e5 老父ti7 to2位，總是知你e5 老母，今仔日也離開你無koh倒轉來。Tui3這時起你beh做我e5子，beh姓我e5 姓，kap我生活，也beh得著一個好e5老母。今咱著轉來。瑪莉e5失蹤（失落）親像一個夢，其實人生就是夢。",
          "Se: Oh! Kho2-lin5 e5 kiaN2, iau, chhui3-ta koh phoa3-piN7, chhin-chhiuN7 beh si2 e5 khoan2. Oh! Kho2-lin5 e5 kiaN2, li2 chiah-nih soe3-han3 chiu7 keng-giam7 tioh8 jin5-seng e5 toa7 pi-kek8. Li2 m7 chai tui3 to2-ui7 lai5, ia7 m7 chai beh tui3 to2-ui7 khi3. Goa2 m7 chai li2 e5 lau7-pe7 ti7 to2-ui7, chong2-si7 chai li2 e5 lau7-bu2, kin-a2-jit8 ia7 li7-khui li2 bo5 koh to3-tng2 lai5. Tui3 chit si5 khi2 li2 beh choe3 goa2 e5 kiaN2, beh siN3 goa2 e5 siN3, kap goa2 seng-oah8, ia7 beh tit tioh8 chit8 e5 ho2 e5 lau7-bu2. TaN lan2 tioh8 tng2--lai5. Ma2-li7 e5 sit-chong (失落) chhin-chhiuN7 chit8 e5 bang7, ki5-sit8 jin5-seng chiu7-si7 bang7."
        ],
        [
          "—幕落—",
          "----Bou7 loh8----"
        ],
        [
          "第II幕",
          "Te7 II Bou7"
        ],
        [
          "人物：西文夫婦，佐志（George 10歲男童）。",
          "Jin5-but8: Se-bun5 hu-hu7, Cho2-chi3 (George 10 he3 lam5-tong5)."
        ],
        [
          "第一場：地點西文e5厝，碧姍teh補thiN7，西文kiah8鋤頭對外面轉來。",
          "Te7 it tiuN5: Toe7-tiam2 Se-bun5 e5 chhu3, Phek-san teh pou2-thiN7, Se-bun5 kiah8 tu5-thau5 tui3 goa7-bin7 tng2--lai5."
        ],
        [
          "碧：你今仔日轉--來攏無相像，是有甚物無心適e5事，連看都m7愛看我。",
          "Phek : Li2 kin-a2-jit8 tng2--lai5 long2 bo5 sio-siang7, si7 u7 sim2-mih8 bo5 sim-sek e5 su7, lian5 khoaN3 to m7 ai3 khoaN3 goa2."
        ],
        [
          "西：無甚物大代誌，是hou7佐志問到走無路。這個囡仔真奇怪，問題特別濟，我teh考慮kiam2-chhai2著chhoa7去hou7精神科e5醫生看。",
          "Se: Bo5 sim2-mih8 toa7 tai7-chi3, si7 hou7 Cho2-chi3 mng7 kau3 chau2 bo5 lou7. Chit e5 gin2-na2 chin ki5-koai3, bun7-toe5 tek8-piat8 choe7, goa2 teh kho2-lu7 kiam2-chhai2 tioh8 chhoa7 khi3 hou7 cheng-sin5 kho e5 i-seng khoaN3."
        ],
        [
          "碧：是m7 是你無把握thang教伊，才走來我chia閃避（笑）？",
          "Phek: Si7 m7 si7 li2 bo5 pa2-ak thang ka3 i, chiah chau2 lai5 goa2 chia siam2-pi7 (chhio3)?"
        ],
        [
          "西：有影，我感覺beh對付這個囡仔，你較有辦法，所以伊常常愛ka7你洗碗koh鬥煮飯，thang kap你講話。",
          "Se : U7 iaN2, goa2 kam2-kak beh tui3-hu3 chit e5 gin2-na2, li2 khah u7 pan7-hoat, sou2-i2 i siong5-siong5 ai3 ka7 li2 soe2 oaN2 koh tau3 chu2-png7, thang kap li2 kong2-oe7."
        ],
        [
          "碧：這個囡仔真聰明，伊有問題就是表示伊有追求知bat。伊m7 是普通愛講話e5囡仔，有時我看伊靜靜觀察一項物，bat一日無講話，總是也bat看伊ti7花園內家己講話。",
          "Phek: Chit e5 gin2-na2 chin chhong-beng5, i u7 bun7-toe5 chiu7-si7 piau2-si7 i u7 tui-kiu5 chai-bat. I m7 si7 phou2-thong ai3 kong2-oe7 e5 gin2-na2, u7 si5 goa2 khoaN3 i cheng7-cheng7 koan-chhat chit8 hang7 mih8, bat chit8 jit8 bo5 kong2-oe7, chong2-si7 ia7 bat khoaN3 i ti7 hoe-hng5 lai7 ka-ki7 kong2-oe7."
        ],
        [
          "西：這個囡仔常常ka7我講，伊若有問題就問我，我若boe7 thang ka7伊應，伊就問上帝。有時hou7我感覺真頭疼，伊已經真bat也會曉得，我想著設法hou7佐志去讀冊，hou7伊會曉看，bat字，來讀聖經，koh較bat咱e5 上帝。（佐志入厝）。",
          "Se: Chit e5 gin2-na2 siong5-siong5 ka7 goa2 kong2, i na7 u7 bun7-toe5 chiu7 mng7 goa2, goa2 na7 boe7 thang ka7 i in3, i chiu7 mng7 Siong7-te3. U7 si5 hou7 goa2 kam2-kak chin thau5 thiaN3, i i2-keng chin bat ia7 oe7 hiau2-tit ,goa2 siuN7 tioh8 siat-hoat hou7 Cho2-chi3 khi3 thak8-chheh, hou7 i oe7-hiau2 khoaN3, bat ji7, lai5 thak8 seng3-keng, koh-khah bat lan2 e5 Siong7-te3.(Cho2-chi3 jip8 chhu3)."
        ],
        [
          "碧：Oh ！ 佐志真好，阮tu2 teh講你e5代誌。Eh ！ 你e5 袋仔內te2甚物？軟軟！！",
          "Phek : Oh! Cho2-chi3 chin ho2, goan2 tu2 teh kong2 li2 e5 tai7-chi3. Eh! Li2 e5 te7-a2 lai7 te2 sim2-mih8? Nng2-nng2 !!"
        ],
        [
          "佐：你提起來看就會知。",
          "Cho2 : Li2 theh8 khi2 lai5 khoaN3 chiu7 oe7 chai."
        ],
        [
          "碧：Oh！Tou7蚓，tou7蚓！！你袋這款驚人e5物beh做甚物？",
          "Phek: Oh! Tou7-un2, tou7-un2!! li2 te7 chit khoan2 kiaN-lang5 e5 mih8 beh choe3 sim2-mih8?"
        ],
        [
          "西：你kiam2 m7 知，che就是伊e5 趣味。你有看見伊hit間小房間無？歸間攏是蟲lah，草lah，花lah，koh有逐款無相像e5塗kap石頭。",
          "Se : Li2 kiam2 m7 chai, che chiu7-si7 i e5 chhu3-bi7. Li2 u7 khoaN3-kiN3 i hit keng sio2 pang5-keng bo5? Kui keng long2 si7 thang5 lah, chhau2 lah, hoe lah, koh u7 tak8 khoan2 bo5 sio-siang7 e5 thou5 kap chioh8-thau5."
        ],
        [
          "佐：我m7 是teh辦ke-kou he2仔。我teh看上帝做chiah e5有甚物 thang利益人。",
          "Cho2 : Goa2 m7 si7 teh pan7 ke-kou he2-a2. Goa2 teh khoaN3 siong7-te3 choe3 chiah e5 u7 sim2-mih8 thang li7-ek lang5."
        ],
        [
          "碧：佐志。你真聰明，總是真可惜你m7 bat 字，你有想愛讀冊無？",
          "Phek: Cho2-chi3. Li2 chin chhong-beng5, chong2-si7 chin kho2-sioh li2 m7 bat ji7, li2 u7 siuN7 ai3 thak8-chheh bo5?"
        ],
        [
          "佐：我真愛bat字，會thang親像lin2 an2-ni 讀冊kap聖經，koh會thang寫批。總是我是烏人，beh去to2位讀冊。",
          "Cho2 : Goa2 chin ai3 bat ji7, oe7 thang chhin-chhiuN7 lin2 an2-ni thak8-chheh kap Seng3-keng, koh oe7 thang sia2 phoe. Chong2-si7 goa2 si7 ou-lang5, beh khi3 to2-ui7 thak8-chheh."
        ],
        [
          "西：咱ti7附近有一間學校你去chhe7老師，向望咱e5 上帝替你開路。",
          "Se : Lan2 ti7 hu7-kun7 u7 chit8 keng hak8-hau7 li2 khi3 chhe7 lau7-su, ng3-bang7 lan2 e5 siong7-te3 thoe3 li2 khui lou7."
        ],
        [
          "—O—",
          "----O----"
        ],
        [
          "第III幕",
          "Te7 III Bou7"
        ],
        [
          "（一群e5小學生6-8名。佐志tui3一爿出）",
          "(Chit8 kun5 e5 sio2-hak8-seng 6-8 mia5. Cho2-chi3 tui3 chit8 peng5 chhut)"
        ],
        [
          "學生A：老師。你看，hia有一個烏人e5囡仔，tui3 chia直直來。",
          "Hak8-seng A : Lau7-su. Li2 khoaN3, hia u7 chit8 e5 ou-lang5 e5 gin2-na2, tui3 chia tit8-tit8 lai5."
        ],
        [
          "學生B：老師，這個囡仔beh做甚物？一身烏so5-so5，koh無穿鞋，看著真驚人。",
          "Hak8-seng B: Lau7-su, chit e5 gin2-na2 beh choe3 sim2-mih8? chit8 sin ou-so5-so5, koh bo5 chheng7 oe5, khoaN3 tioh8 chin kiaN-lang5."
        ],
        [
          "先生：逐家安靜（向佐志）。小朋友，你有甚物代誌走來chia。",
          "Sian-siN : Tai7-ke an-cheng7 (ng3 Cho2-chi3). Sio2 peng5-iu2, li2 u7 sim2-mih8 tai7-chi3 chau2 lai5 chia."
        ],
        [
          "佐志：老師，我真愛讀冊真愛會曉寫字，請你hou7我kap chiah e5囡仔做伙讀冊。",
          "Cho2 chi3 : Lau7-su, goa2 chin ai3 thak8-chheh chin ai3 oe7-hiau2 sia2 ji7, chhiaN2 li2 hou7 goa2 kap chiah e5 gin2-na2 cho3-hoe2 thak8-chheh."
        ],
        [
          "先生：你是怎樣hiah-nih愛讀冊？",
          "Sian-siN : Li2 si7 chiaN2-iuN7 hiah-nih ai3 thak8-chheh?"
        ],
        [
          "佐志：我看別人會曉看報紙，koh會看聖經也會寫批，我真愛。",
          "Cho2-chi3: Goa2 khoaN3 pat8 lang5 oe7-hiau2 khoaN3 po3-choa2, koh oe7 khoaN3 Seng3-keng ia7 oe7 sia2 phoe, goa2 chin ai3."
        ],
        [
          "先生：Oh！an2-ni真好。你叫甚物名？",
          "Sian-siN: Oh! an2-ni chin ho2. Li2 kio3 sim2-mih8 mia5?"
        ],
        [
          "佐志：我e5 名叫做佐志華盛頓．葛爾。（眾學生大笑）",
          "Cho2-chi3 : Goa2 e5 mia5 kio3-choe3 Cho2-chi3 Hoa5-seng7-tun3, Kak-ni2. (Cheng3 hak8-seng toa7 chhio3)"
        ],
        [
          "學生A：Oh！Thai2有hiah-nih長e5名，驚死人。",
          "Hak8-seng A : Oh! Thai2 u7 hiah-nih tng5 e5 mia5, kiaN si2 lang5."
        ],
        [
          "佐志：因為我有兩個姓，所以較長，總是人long2叫我佐志。",
          "Cho2-chi3: In-ui7 goa2 u7 nng7 e5 siN3, sou2-i2 khah tng5, chong2-si7 lang5 long2 kio3 goa2 Cho2-chi3."
        ],
        [
          "學生B：先生，阮媽媽講烏人e5身軀臭kou-kou，kiam2有影？我來鼻看leh。",
          "Hak8-seng B: Sian-siN, goan2 ma-ma kong2 Ou-lang5 e5 seng-khu chhau3-kou-kou, kiam2 u7 iaN2? goa2 lai5 phiN7 khoaN3 leh."
        ],
        [
          "先生：無lah！烏人只有皮膚烏na7-tiaN7，boe7臭臭。你e5 肉雖然白，總是若無常常洗身軀，就會臭臭neh。",
          "Sian-siN: Bo5 lah! ou-lang5 chi2-u7 phe5-hu ou na7-tiaN7, boe7 chhau3-chhau3. Li2 e5 bah sui-jian5 peh8, chong2-si7 na7 bo5 siong5-siong5 soe2 seng-khu, chiu7 oe7 chhau3-chhau3 neh."
        ],
        [
          "學生C：老師，我聽人講若kap烏人做伙thit-tho5會hou7穢著neh，阮若hou7伊ti7 chia做伙讀冊，阮hou7穢一個，逐e5攏變烏囡仔to害lah（逐家大笑）。",
          "Hak8-seng C: Lau7-su, goa2 thiaN lang5 kong2 na7 kap ou-lang5 cho3-hoe2 thit-tho5 oe7 hou7 oe3 tioh8 neh, goan2 na7 hou7 i ti7 chia cho3-hoe2 thak8-chheh, goan2 hou7 oe3 chit8 e5, tak8 e5 long2 piN3 ou gin2-na2 to hai7 lah (tai7-ke toa7 chhio3)."
        ],
        [
          "佐志：烏肉就是烏肉，白肉就是白肉，boe7相穢。我看你有讀冊，總是比我較憨（逐家koh笑）。",
          "Cho2-chi3: Ou-bah chiu7-si7 ou-bah, peh8-bah chiu7-si7 peh8-bah, boe7 sio oe3. Goa2 khoaN3 li2 u7 thak8-chheh, chong2-si7 pi2 goa2 khah gong7 (tai7-ke koh chhio3)."
        ],
        [
          "先生：（向佐志）小朋友，我看你真可取，歡迎你讀冊，向望你扑拚讀，將來一定會做一個gau5人。各位小朋友，甚物人beh kap伊坐做伙？",
          "Sian-siN: (Ng3 Cho2-chi3) Sio2 peng5-iu2, goa2 khoaN3 li2 chin kho2-chhu2, hoan-geng5 li2 thak8-chheh, ng3-bang7 li2 phah-piaN3 thak8,chiong-lai5 it-teng7 oe7 choe3 chit8 e5 gau5-lang5. Kok ui7 sio2 peng5-iu2, sim2-mih8 lang5 beh kap i che7 choe3-hoe2?"
        ],
        [
          "和美：老師，我beh kap伊坐做伙。阮媽媽常常ka7阮講，無論散抑是好額，無論烏人抑是白人，攏著做朋友。我看著真濟小朋友ka7笑，真可憐（牽佐志e5手講）來我chia坐。",
          "Ho5-bi2: Lau7-su, goa2 beh kap i che7 cho3-hoe2. Goan2 ma-ma siong5-siong5 ka7 goan2 kong2, bo5-lun7 san3 a2 si7 ho2-giah8, bo5-lun7 ou-lang5 a2 si7 peh8-lang5, long2 tioh8 choe3 peng5-iu2. Goa2 khoaN3 tioh8 chin choe7 sio2 peng5-iu2 ka7 chhio3, chin kho2-lin5 (khan Cho2-chi3 e5 chhiu2 kong2) lai5 goa2 chia che7."
        ],
        [
          "先生：佐志，和美是咱這班e5級長，伊真gau5讀冊koh真乖，向望你以後真gau5 讀冊。",
          "Sian-siN: Cho2-chi3, Ho5-bi2 si7 lan2 chit pan e5 kip-tiuN2, i chin gau5 thak8-chheh koh chin koai, ng3-bang7 li2 i2-au7 chin gau5 thak8-chheh."
        ],
        [
          "佐志：老師真多謝，我一定beh認真讀冊。",
          "Cho2-chi3 : Lau7-su chin to-sia7, goa2 it-teng7 beh jin7-chin thak8-chheh."
        ],
        [
          "第IV幕",
          "Te7 IV Bou7"
        ],
        [
          "幕後說明：經過15年，佐志tui3小學進到大學，攏是那做工趁錢來完成學業。",
          "Bou7-au7 soat-beng5 : Keng-ke3 15 ni5, Cho2-chi3 tui3 sio2-oh8 chin3 kau3 toa7-oh8, long2 si7 na2 choe3 kang than3 chiN5 lai5 oan5-seng5 hak8-giap8."
        ],
        [
          "大學生俊毅：麗娜，今仔日是畢業e5日子。你感覺怎樣？",
          "Tai7-hak8-seng Chun3-ge7: Le7-na2, kin-a2-jit8 si7 pit-giap8 e5 jit8-chi2. Li2 kam2-kak chaiN2-iuN7?"
        ],
        [
          "麗娜：我無特別e5感覺，只有感覺驚惶排ti7面前，就是實際e5出路e5問題。",
          "Le7-na2 : Goa2 bo5 tek8-piat8 e5 kam2-kak, chi2-u7 kam2-kak kiaN-hiaN5 pai5 ti7 bin7-cheng5, chiu7-si7 sit8-che3 e5 chhut-lou7 e5 bun7-toe5."
        ],
        [
          "俊毅：麗娜。你m7 免為著chiah e5來煩惱。我tui3小學到現時，m7 知甚物叫做煩惱。你看！我e5 老父有錢koh有地位，電影館有6間，水泥工廠兩間，製藥廠，貿易行，hou7你算boe7了。只有你同意，我thang hou7你月俸做好，也做輕鬆e5工作。",
          "Chun3-ge7: Le7-na2. Li2 m7 bian2 ui7 tioh8 chiah e5 lai5 hoan5 lo2. Goa2 tui3 sio2-oh8 kau3 hian7-si5, m7 chai sim2-mih8 kio3-choe3 hoan5-lo2. li2 khoaN3! Goa2 e5 lau7-pe7 u7 chiN5 koh u7 toe7-ui7, tian7-iaN2-koan2 u7 6 keng, chui2-ni5 kang-chhiuN2 nng7 keng, che3-ioh8-chhiuN2, bou7-ek8-hang5, hou7 li2 sng3 boe7 liau2. Chi2-u7 li2 tong5-i3, goa2 thang hou7 li2 geh8-hong7 choe3 ho2, ia7 choe3 khin-sang e5 kang-chok."
        ],
        [
          "麗娜：你講有thang食，有thang用，也免經驗煩惱e5事，這款e5生活kap其他e5動物無各樣，這款e5人生有甚物目的？",
          "Le7-na2 : Li2 kong2 u7 thang chiah8, u7 thang eng7, ia7 bian2 keng-giam7 hoan5-lo2 e5 su7, chit khoan2 e5 seng-oah8 kap ki5-thaN e5 tong7-but8 bo5 koh-iuN7, chit khoan2 e5 jin5-seng u7 sim2-mih8 bok8-tek?"
        ],
        [
          "俊毅：你m7-thang用這款e5話來刺chhak8我。4年來我對你e5 愛情無變換，你常常故意為難我。麗娜。我已經等4年lah。今仔日請你著同意我e5要求？",
          "Chun3-ge7 : Li2 m7-thang eng7 chit khoan2 e5 oe7 lai5 chhi3-chhak8 goa2. Si3 ni5 lai5 goa2 tui3 li2 e5 ai3-cheng5 bo5 pian3-oaN7, li2 siong5-siong5 kou3-i3 ui5-lan5 goa2. Le7-na2. Goa2 i2-keng tan2 4 ni5 lah. Kin-a2-jit8 chhiaN2 li2 tioh8 tong5-i3 goa2 e5 iau-kiu5?"
        ],
        [
          "麗娜：我已經ka7你講，我絕對無同意你e5 要求，請你m7-thang koh 來ko5-ko5 纏。總講，你kap我e5人生觀無相同。",
          "Le7-na2 : Goa2 i2-keng ka7 li2 kong2, goa2 choat8-tui3 bo5 tong5-i3 li2 e5 iau-kiu5, chhiaN2 li2 m7-thang koh lai5 ko5-ko5-tiN5. Chong2 kong2, li2 kap goa2 e5 jin5-seng-koan bo5 saN-tang5."
        ],
        [
          "俊毅：我知你為何m7愛我。你e5心已經hou7 hit 個烏人所迷。4年來你常常chhe7機會kap hit 個烏人講話，kiam2有影我這個百萬富翁e5繼承人會較輸佐志mah？麗娜。我e5 心已經碎lah，為著你碎lah！",
          "Chun3-ge7 : Goa2 chai li2 ui7-ho5 m7 ai3 goa2. Li2 e5 sim i2-keng hou7 hit e5 ou-lang5 sou2 be5. 4 ni5 lai5 li2 siong5-siong5 chhe7 ki-hoe7 kap hit e5 ou-lang5 kong2 oe7, kiam2 u7 iaN2 goa2 chit e5 pah-ban7 hu3-ong e5 ke3-seng5-jin5 oe7 khah su Cho2-chi3 mah? Le7-na2. Goa2 e5 sim i2-keng chhui3 lah, ui7 tioh8 li2 chhui3 lah!"
        ],
        [
          "麗娜：是，我e5 心已經hou7佐志lah，因為伊有夠額e5人格kap sui2 e5人生觀，koh伊有超越e5智慧（佐志kap另外一個同學上台）。",
          "Le7-na2 : Si7, goa2 e5 sim i2-keng hou7 Cho2-chi3 lah, in-ui7 i u7 kau3-giah8 e5 jin5-keh kap sui2 e5 jin5-seng-koan, koh i u7 chhiau-oat8 e5 ti3-hui7 (Cho2-chi3 kap leng7-goa7 chit8 e5 tong5-oh8 siong7 tai5)."
        ],
        [
          "佐志：今仔日是逐家所期待e5畢業e5日子。",
          "Cho2-chi3 : Kin-a2-jit8 si7 tai7-ke sou2 ki5-thai7 e5 pit-giap8 e5 jit8-chi2."
        ],
        [
          "麗娜：佐志恭喜！我已經看見成績報告，你是第一名，實在真難得，親像你這款智慧e5人我未bat看見。",
          "Le7-na2 : Cho2-chi3 kiong-hi2 ! Goa2 i2-keng khoaN3-kiN3 seng5-chek po3-ko3, li2 si7 te7 it mia5, sit8-chai7 chin lan5-tit, chhin-chhiuN7 li2 chit khoan2 ti3-hui7 e5 lang5 goa2 be7 bat khoaN3-kiN3."
        ],
        [
          "佐志：多謝你e5 o-lo2，實在真boe7堪tit。",
          "Cho2-chi3 : To-sia7 li2 e5 o-lo2, sit8-chai7 chin boe7 kham-tit."
        ],
        [
          "大學生A： 咱e5 同學漸漸來lah。時間也到lah，校長也teh來lah。（4位同學上台）。",
          "Tai7-hak8-seng A : Lan2 e5 tong5-oh8 chiam7-chiam7 lai5 lah. Si5-kan ia7 kau3 lah, hau7-tiuN2 ia7 teh lai5 lah. (4 ui7 tong5-oh8 siong7 tai5)."
        ],
        [
          "大學生B：逐家恭喜！今今仔日以後就是隨人行家己e5路lah，想著beh入去社會才知4年e5大學教育真無夠額。（向前看，校長出場）。Oh！咱e5 校長來lah。 （學生排ti7一爿，形成beh開會e5隊形）。",
          "Tai7-hak8-seng B : Tai7-ke kiong-hi2! TaN kin-a2-jit8 i2-au7 chiu7-si7 sui5 lang5 kiaN5 ka-ki7 e5 lou7 lah, siuN7 tioh8 beh jip8 khi3 sia7-hoe7 chiah chai 4 ni5 e5 Tai7-hak8 kau3-iok8 chin bo5 kau3-giah8. (Ng3 cheng5 khoaN3, hau7-tiuN2 chhut-tiuN5). Oh! Lan2 e5 hau7-tiuN2 lai5 lah.(Hak8-seng pai5 ti7 chit8 peng5, heng5-seng5 beh khui-hoe7 e5 tui7-heng5)."
        ],
        [
          "校長：諸位同學，每年這個時陣咱攏有相像e5畢業式，增差畢業e5人無相同na7-tiaN7。總是每年我攏用這句話來勉勵逐家，「人生以服務為目的。」向望lin2出去會大大利益人。這時我beh發證書kap獎狀。這屆e5第一名有打破歷年來e5記錄，4年總平均是98分，實在真難得。Koh伊所發表e5畢業論文是「土地kap人類e5關係。」伊e5 論文kap實驗有大大貢獻全美國。不但改良，就是對塗（土壤）發見染色（染料），這個人就是佐志同學。（眾人扑手o-lo2)。同時我代表本校董事會kap教授會聘請佐志同學，tui3今仔日起做本校農學院e5教授。Che是頭一代e5烏人教授。這時請佐志同學發表演說：",
          "Hau7-tiuN2: Chu-ui7 tong5-hak8, mui2 ni5 chit e5 si5-chun7 lan2 long2 u7 sio-siang7 e5 pit-giap8-sek, cheng-chha pit-giap8 e5 lang5 bo5 saN-tang5 na7-tiaN7. Chong2-si7 mui2 ni5 goa2 long2 eng7 chit ku3 oe7 lai5 bian2-le7 tai7-ke, “Jin5-seng i2 hok8-bu7 ui7 bok8-tek,” ng3-bang7 lin2 chhut--khi3 oe7 toa7-toa7 li7-ek lang5. Chit si5 goa2 beh hoat cheng3-su kap chiong2-chng7. Chit kai3 e5 te7 it mia5 u7 taN2-phoa3 lek8-ni5 lai5 e5 ki3-liok8, 4 ni5 chong2 peng5-kun si7 98 hun, sit8-chai7 chin lan5-tit. Koh i sou2 hoat-piau2 e5 pit-giap8 lun7-bun5 si7 “Thou2-toe7 kap jin5-lui7 e5 koan-he7.” I e5 lun7-bun5 kap sit8-giam7 u7 toa7-toa7 kong3-hian3 choan5 Bi2-kok. Put-tan7 kai2-liong5, chiu7-si7 tui3 thou5 (thou2-jiong2) hoat-kian3 ni2-sek(染料), chit e5 lang5 chiu7-si7 Cho2-chi3 tong5-oh8. (Cheng3-lang5 phah chhiu2 o-lo2). Tong5-si5 goa2 tai7-piau2 pun2-hau7 tang2-su7-hoe7 kap kau3-siu7-hoe7 pheng3-chhiaN2 Cho2-chi3 tong5-oh8, tui3 kin-a2-jit8 khi2 choe3 pun2-hau7 Long5-hak8-iN7 e5 kau3-siu7. Che si7 thau5 chit8 tai7 e5 ou-lang5 kau3-siu7. Chit si5 chhiaN2 Cho2-chi3 tong5 oh8 hoat-piau2 ian2-soat:"
        ],
        [
          "佐志：我boe7會講甚物，我e5目屎已經替我應答lah。我就是用一隻馬換轉來e5性命，親像一欉野玫瑰生長ti7樹林內，後來受搬徙到ti7花園。Oh！我e5 心充滿感激kap感謝e5目屎。（一個提批e5出）。",
          "Cho2-chi3 : Goa2 boe7-oe7 kong2 sim2-mih8, goa2 e5 bak8-sai2 i2-keng thoe3 goa2 in3-tap lah. Goa2 chiu7-si7 eng7 chit8 chiah be2 oaN7--tng2-lai5 e5 siN3-mia7, chhin-chhiuN7 chit8 chang5 ia2 mui5-kui3 seng-tiong2 ti7 chhiu7-na5 lai7, au7-lai5 siu7 poaN-soa2 kau3 ti7 hoe hng5.Oh! Goa2 e5 sim chhiong moa2 kam2-kek kap kam2-sia7 e5 bak8-sai2. (Chit8 e5 theh8 phoe e5 chhut)."
        ],
        [
          "郵差：Lin2 chia有一個叫佐志‧華盛頓‧葛爾先生無？Che是伊e5 限時掛號。",
          "Iu5 chhe : Lin2 chia u7 chit8 e5 kio3 Cho2-chi3, Hoa5-seng7-tun3, Kat-ni2 Sian-siN bo5? Che si7 i e5 han7-si5 koa3-ho7."
        ],
        [
          "佐志：四年來我未bat接著一張批，怎樣會ti7 chia接著掛號e5批？（拆開）。",
          "Cho2-chi3 : Si3 ni5 lai5 goa2 be7 bat chiap tioh8 chit8 tiuN phoe, chaiN2-iuN7 oe7 ti7 chia chiap tioh8 koa3-ho7 e5 phoe? (Thiah--khui)."
        ],
        [
          "「佐志先生，咱兩個無相bat，總是tui3濟濟方面，我知你是一個傑出e5青年，也是小數e5烏人受大學教育e5一個。你ti7社會上所beh得著e5名譽，地位kap金錢是無限量。總是我ai3用一句懇切e5話對你哀求，『請你過來幫贊阮。』我是一個烏人，ti7美國南部為著烏人teh奮鬥，chiah e5人m7 知beh怎樣犁田，ia7 種子kap收割。Koh我對chiah e5是外行；我會thang教in寫字，讀冊kap怎樣起厝，我boe7會幫贊in實際e5問題，所以in常常枵餓。向望你，的確著來幫贊阮。我所會thang hou7你e5 是工作，困難e5工作。就是beh將這個落後，貧困kap可憐e5民族chhoa7到ti7豐富e5人生。",
          "“Cho2-chi3 Sian-siN, lan2 nng7 e5 bo5 sio-bat, chong2-si7 tui3 choe7-choe7 hong-bin7, goa2 chai li2 si7 chit8 e5 kiat8-chhut e5 chheng-lian5, ia7 si7 sio2-sou3 e5 ou-lang5 siu7 Tai7 hak8 kau3 iok8 e5 chit8 e5. Li2 ti7 sia7-hoe7 siong7 sou2 beh tit tioh8 e5 beng5-u7, toe7-ui7 kap kim-chiN5 si7 bo5 han7-liong7. Chong2-si7 goa2 ai3 eng7 chit8 ku3 khun2-chhiat e5 oe7 tui3 li2 ai-kiu5, “ChhiaN2 li2 ke3 lai5 pang-chan7 goan2.”Goa2 si7 chit8 e5 ou-lang5, ti7 Bi2-kok Lam5-pou7 ui7 tioh8 ou-lang5 teh hun3-tou3, chiah e5 lang5 m7 chai beh chaiN2-iuN7 le5 chhan5, ia7 cheng2-chi2 kap siu-koah. Koh goa2 tui3 chiah e5 si7 goa7-hang5; goa2 oe7 thang ka3 in sia2-ji7, thak8-chheh kap chaiN2-iuN7 khi2-chhu3, goa2 boe7-oe7 pang-chan7 in sit8-che3 e5 bun7-toe5,sou2-i2 in siong5-siong5 iau-go7. Ng3-bang7 li2, tek-khak tioh8 lai5 pang-chan7 goan2. Goa2 sou2 oe7 thang hou7 li2 e5 si7 kang-chok , khun3-lan5 e5 kang chok. Chiu7-si7 beh chiong chit e5 lok8-ho7, pin5-khun3 kap kho2 lin5 e5 bin5-chok8 chhoa7 kau3 ti7 hong-hu3 e5 jin5-seng."
        ],
        [
          "阿里巴瑪州 德斯基基督教農業改進學院 主辦人：慕克 敬上。」",
          "A-li2-pa-ma2 chiu Tek-su-ki Ki-tok-kau3 Long5-giap8 Kai2-chin3 Hak8-iN7 Chu2-pan7-jin5 : Bou7-khek keng3-siong7.”"
        ],
        [
          "（佐志看了，ti7台頂行來行去，然後對lak袋仔內提一張e5紙來寫「我beh去。」用沉著e5態度）。（佐志進前對校長講話）。",
          "(Cho2 chi3 khoaN3 liau2, ti7 tai5-teng2 kiaN5 lai5 kiaN5 khi3, jian5-au7 tui3 lak-te7-a2 lai7 theh8 chit8 tiuN e5 choa2 lai5 sia2 “Goa2 beh khi3.” Eng7 tim5-tiok8 e5 thai3-tou7 ). (Cho2-chi3 chin3-cheng5 tui3 hau7-tiuN2 kong2 oe7)."
        ],
        [
          "佐志：校長，真失禮，我boe7 thang接受你e5聘請。我ai3即時去美國南部為著我e5民族服務。",
          "Cho2-chi3 : Hau7-tiuN2, chin sit-le2, goa2 boe7 thang chiap-siu7 li2 e5 pheng3-chhiaN2. Goa2 ai3 chek-si5 khi3 Bi2-kok lam5-pou7 ui7 tioh8 goa2 e5 bin5-chok8 hok8-bu7"
        ],
        [
          "校長：佐志，你無hou7我失望。你著勇敢堅持你e5信仰。雖然你beh放sak金錢地位名聲，總是你thang得著sui2果子。你去，上帝kap你ti7--teh（握手再會，校長落）。（其他e5同學進前來相kap握手再會。台仔頂只chhun麗娜kap俊毅兩人）",
          "Hau7-tiuN2 : Cho2-chi3, li2 bo5 hou7 goa2 sit-bang7. Li2 tioh8 iong2-kam2 kian-chhi5 li2 e5 sin3-giong2. Sui-jian5 li2 beh pang3-sak kim-chiN5 toe7-ui7 mia5-siaN, chong2-si7 li2 thang tit tioh8 sui2 ke2-chi2 . Li2 khi3, Siong7-te3 kap li2 ti7--teh (ak-chhiu2 chai3-hoe7, hau7-tiuN2 loh8). (Ki5-thaN e5 tong5 oh8 chin3-cheng5 lai5 saN-kap ak-chhiu2 chai3 hoe7. Tai5-a2 teng2 chi2 chhun Le7-na2 kap Chun3-ge7 nng7 lang5)"
        ],
        [
          "俊毅：麗娜，逐個人攏轉去lah，你iau2 teh想甚物？今仔日是快樂e5畢業紀念日，我請你來去國際大舞廳跳舞慶祝。",
          "Chun3-ge7 : Le7-na2, tak8 e5 lang5 long2 tng2--khi3 lah, li2 iau2 teh siuN7 sim2-mih8? Kin-a2-jit8 si7 khoai3-lok8 e5 pit-giap8 ki3-liam7 jit8, goa2 chhiaN2 li2 lai5-khi3 Kok-che3 toa7 bu2-thiaN thiau3-bu2 kheng3-chiok."
        ],
        [
          "麗娜：請你離開，我m7愛koh聽你hit款糖甘蜜甜e5話。（俊毅搖頭離開）（佐志上，koaN7皮箱）",
          "Le7-na2 : ChhiaN2 li2 li7-khui, goa2 m7-ai3 koh thiaN li2 hit khoan2 thng5-kam bit8-tiN e5 oe7.(Chun3-ge7 io5 thau5 li7-khui) (Cho2-chi3 chiuN7, koaN7 phe5-siuN)"
        ],
        [
          "佐志：麗娜，che是boe7 thang閃避e5事實。咱著離開。人生常常boe7 thang照理想來生活。麗娜，這張是我最得意e5油繪，送你做紀念。",
          "Cho2-chi3 : Le7-na2, che si7 boe7 thang siam2-pi7 e5 su7-sit8. Lan2 tioh8 li7-khui. Jin5-seng siong5-siong5 boe7 thang chiau3 li2-siong2 lai5 seng-oah8. Le7-na2, chit tiuN si7 goa2 choe3 tek-i3 e5 iu5-ui7, sang3 li2 choe3 ki3-liam7."
        ],
        [
          "麗娜：佐志，請你chhoa7我去。（流目屎）",
          "Le7-na2 : Cho2-chi3, chhiaN2 li2 chhoa7 goa2 khi3. (lau5 bak8-sai2)"
        ],
        [
          "佐志：麗娜，m7是hiah-nih簡單e5代誌。南方烏人e5地界，m7是你所想像會到e5，ti7 hia充滿枵餓，散赤，破病kap死亡。我boe7 thang奉事你，siang7時奉事我e5民族。你若常常替我祈禱，就是疼我e5表現。（佐志chim麗娜e5雙手來離開）。",
          "Cho2-chi3:Le7-na2, m7 si7 hiah-nih kan2-tan e5 tai7-chi3. Lam5-hng ou-lang5 e5 toe7-kai3, m7 si7 li2 sou2 siong2-siong7 oe7 kau3 e5, ti7 hia chhiong-moa2 iau-go7, san3-chhiah, phoa3-piN7 kap si2-bong5. Goa2 boe7 thang hong7-su7 li2, siang7-si5 hong7-su7 goa2 e5 bin5-chok8. Li2 na7 siong5-siong5 thoe3 goa2 ki5-to2, chiu7-si7 thiaN3 goa2 e5 piau2-hian7. (Cho2-chi3 chim Le7-na2 e5 siang chhiu2 lai5 li7-khui)."
        ],
        [
          "—幕下—",
          "----Bou7 ha7----"
        ],
        [
          "第V幕",
          "Te7 V Bou7"
        ],
        [
          "農民A ： 佐志先生，你來chia是beh指導阮，改善阮e5生活。你看！阮所種e5棉花一年一年減少收成，看阮beh怎樣to7好！",
          "Long5-bin5 A : Cho2-chi3 Sian-siN, li2 lai5 chia si7 beh chi2-to7 goan2, kai2-sian7 goan2 e5 seng-oah8. Li2 khoaN3! Goan2 sou2 cheng3 e5 mi5-hoe chit8 ni5 chit8 ni5 kiam2-chio2 siu-seng5, khoaN3 goan2 beh chaiN2-iuN7 to7 ho2!"
        ],
        [
          "農民B：佐志先生。我3甲e5田園攏種棉花，總是今年棉花著蟲真厲害；我e5資本攏下落去，總是收無一半。",
          "Long5-bin5 B: Cho2-chi3 Sian-siN. Goa2 3 kah e5 chhan5-hng5 long2 cheng3 mi5-hoe,chong2-si7 kin-ni5 mi5-hoe tioh8 thang5 chin li7-hai7; goa2 e5 chu-pun2 long2 he7--loh8-khi3, chong2-si7 siu bo5 chit8-poaN3."
        ],
        [
          "佐志：兄弟，我ka7 lin2講，lin2年年種棉花，就棉花所須要e5滋養自然一年不如一年，koh棉花e5蟲害，lin2無消毒治蟲，蟲怎樣會死？Kiam2 m7是koh較厲害mah？今我ka7 lin2講，lin2著用輪作e5法度來增加生產。Lin2去將園犁hou7清氣，後來種蕃薯。",
          "Cho2-chi3 : HiaN-ti7, goa2 ka7 lin2 kong2, lin2 ni5-ni5 cheng3 mi5-hoe, chiu7 mi5-hoe sou2 su-iau3 e5 chu-iong2 chu7-jian5 chit8 ni5 put-ju5 chit8 ni5, koh mi5-hoe e5 thang5-hai7, lin2 bo5 siau-tok8 ti7-thang5, thang5 chaiN2-iuN7 oe7 si2 ? Kiam2 m7 si7 koh-khah li7-hai7 mah? TaN goa2 ka7 lin2 kong2, lin2 tioh8 eng7 lun5-chok e5 hoat-tou7 lai5 cheng-ka seng-san2. Lin2 khi3 chiong hng5 le5 hou7 chheng-khi3, au7-lai5 cheng3 han-chu5."
        ],
        [
          "農民A：蕃薯是精牲e5食物，無值錢。你beh叫阮食蕃薯來過日是mah？（佐志落去提一kha箱）",
          "Long5-bin5 A: Han-chu5 si7 cheng-siN e5 chiah8-mih8, bo5 tat8 chiN5. Li2 beh kio3 goan2 chiah8 han-chu5 lai5 ke3 jit8 si7 mah? (Cho2-chi3 loh8 khi3 theh8 chit8 kha siuN)"
        ],
        [
          "佐志：朋友，請你看。Che是我用兩禮拜久e5時間ti7實驗室所知e5蕃薯e5用途。（佐志提一罐，講che是甚物？）",
          "Cho2-chi3 : Peng5-iu2, chhiaN2 li2 khoaN3. Che si7 goa2 eng7 nng7 le2-pai3 ku2 e5 si5-kan ti7 sit8-giam7-sek sou2 chai e5 han-chu5 e5 iong7-tou5. (Cho2-chi3 theh8 chit8 koan3, kong2 che si7 sim2-mih8?)"
        ],
        [
          "農民B：（鼻看leh ）Oh！Che是酒，che是醋，是麵粉，是糖，是咖啡，糖漿，澱粉，koh有油，烏鞋膏，糊仔。Oh！iau2 koh有，算未了。",
          "Long5-bin5 B: (PhiN7-khoaN3--leh) Oh! Che si7 chiu2, che si7 chhou3, si7 mi7-hun2, si7 thng5 ,si7 ka-pi, thng5-chiuN, tian7-hun2, koh u7 iu5, ou oe5-ko, kou5-a2. Oh! iau2 koh u7, sng3 boe7 liau2."
        ],
        [
          "佐志：Chiah e5攏是對蕃薯所得著e5物件。",
          "Cho2-chi3 : Chiah e5 long2 si7 tui3 han-chu5 sou2 tit tioh8 e5 mih8-kiaN7."
        ],
        [
          "農民A：Oh！Koh有真好食e5餅類，總共有118種，實在真奇妙。",
          "Long5-bin5 A: Oh! Koh u7 chin ho2 chiah8 e5 piaN2-lui7, chong2-kiong7 u7 118 chiong2, sit8-chai7 chin ki5-biau7."
        ],
        [
          "佐志：莫得掠做奇怪，chiah e5攏是主beh hou7 咱e5，咱著用感謝來承受。（兩個農夫手攏提一袋土豆出）。",
          "Cho2-chi3: Boh8-tit liah8 choe3 ki5-koai3, chiah e5 long2 si7 Chu2 beh hou7 lan2 e5, lan2 tioh8 eng7 kam2-sia7 lai5 seng5-siu7. (Nng7 e5 long5-hu chhiu2 long2 theh8 chit8 te7 thou5-tau7 chhut)."
        ],
        [
          "農民C：佐志先生，阮tui3南爿e5懸山地，來行3暝3日才來到chia。過去阮e5土地攏種棉花，總是蟲害真厲害，兩、三年前阮e5地方有聽你e5 建議攏總種土豆，頭一年阮有得著真好e5價數。總是今年土豆大豐收，致到價數真bai2，幾若百噸e5土豆hiat ti7田nih無人beh買。",
          "Long5-bin5 C : Cho2-chi3 Sian-siN, goan2 tui3 lam5-peng5 e5 koaiN5 soaN-toe7, lai5 kiaN5 3 mi5 3 jit8 chiah lai5 kau3 chia. Ke3-khi3 goan2 e5 thou2-toe7 long2 cheng3 mi5-hoe,chong2-si7 thang5-hai7 chin li7-hai7, nng7, saN ni5 cheng5 goan2 e5 toe7-hng u7 thiaN li2 e5 kian3-gi7 long2-chong2 cheng3 thou5-tau7, thau5 chit8 ni5 goan2 u7 tit tioh8 chin ho2 e5 ke3-siau3. Chong2-si7 kin-ni5 thou5-tau7 toa7 hong-siu, ti3-kau3 ke3-siau3 chin bai2, kui2-na7 pah tun3 e5 thou5-tau7 hiat ti7 chhan5--nih bo5 lang5 beh boe2."
        ],
        [
          "農民D：阮若mai3聽你e5話，ma7 iau2有淡薄e5收入。土豆做飼料是無值錢；做人e5食物真好食，總是食boe7飽。看beh an2-choaN2？你著替阮想辦法，若無阮就beh chhoa7某子來hou7你飼。",
          "Long5-bin5 D : Goan2 na7 mai3 thiaN li2 e5 oe7, ma7 iau2 u7 tam7-poh8 e5 siu-jip8. Thou5-tau7 choe3 chhi7-liau7 si7 bo5 tat8 chiN5; choe3 lang5 e5 chiah8-mih8 chin ho2 chiah8, chong2-si7 chiah8 boe7 pa2. KhoaN3 beh an2-choaN2? Li2 tioh8 thoe3 goan2 siuN7 pan7-hoat, na7 bo5 goan2 chiu7 beh chhoa7 bou2-kiaN2 lai5 hou7 li2 chhi7."
        ],
        [
          "佐志：請lin2攏離開我，我須要安靜e5時間。（佐志以外e5人攏退）",
          "Cho2-chi3: ChhiaN2 lin2 long2 li7-khui goa2, goa2 su-iau3 an-cheng7 e5 si5-kan.(Cho2-chi3 i2-goa7 e5 lang5 long2 the3)"
        ],
        [
          "佐志：Oh！我e5上帝，你著幫贊我，我用濟濟方法beh幫贊農民，總是今仔日所tu2著e5就是反對kap怨言。主ah！你啥事創造土豆？你既然賞賜阮夠額e5土豆，你一定beh tui3土豆賞賜阮濟濟物。主！請你一定將奧妙指示我。",
          "Cho2-chi3 : Oh! Goa2 e5 Siong7-te3, Li2 tioh8 pang-chan7 goa2, goa2 eng7 choe7-choe7 hong-hoat beh pang-chan7 long5-bin5, chong2-si7 kin-a2-jit8 sou2 tu2 tioh8 e5 chiu7-si7 hoan2-tui3 kap oan3-gian5. Chu2 ah! Li2 siaN2-su7 chhong3-cho7 thou5-tau7? Li2 ki3-jian5 siuN2-su3 goan2 kau3-giah8 e5 thou5-tau7, li2 it-teng7 beh tui3 thou5-tau7 siuN2-su3 goan2 choe7-choe7 mih8. Chu2! ChhiaN2 li2 it-teng7 chiong o3-biau7 chi2-si7 goa2."
        ],
        [
          "（靜默，沉默，農夫C. D. 上台）",
          "(Cheng7-bek8,沉默, Long5-hu C. D. chiuN7-tai5)"
        ],
        [
          "農夫C：佐志先生，你teh想甚物？著趕緊替阮想辦法。",
          "Long5-hu C: Cho2-chi3 Sian-siN, li2 teh siuN7 sim2-mih8? Tioh8 koaN2-kin2 thoe3 goan2 siuN7 pan7-hoat."
        ],
        [
          "佐志：（起身，提一袋土豆）請你莫tit攪擾我，我beh入去ti7我e5實驗室聽候主（停一時仔，有兩個囡仔抱一隻狗仔來）",
          "Cho2-chi3 :（Khi2-sin, theh8 chit8 te7 thou5-tau7)ChhiaN2 li2 boh8-tit kiau2-jiau2 goa2, goa2 beh jip8 khi3 ti7 goa2 e5 sit8-giam7-sek theng3-hau7 Chu2 (theng5 chit8 si5-a2, u7 nng7 e5 gin2-na2 pho7 chit8 chiah kau2-a2 lai5)"
        ],
        [
          "囡仔：佐志先生有ti7--teh無？",
          "Gin2-na2 : Cho2-chi3 Sian-siN u7 ti7--teh bo5?"
        ],
        [
          "農夫C：你beh chhe7伊創甚物？伊入去ti7實驗室，無愛kap人講話。",
          "Long5-hu C: Li2 beh chhe7 i chhong3 sim2-mih8? I jip8 khi3 ti7 sit8-giam7-sek, bo5 ai3 kap lang5 kong2 oe7."
        ],
        [
          "囡仔：我beh抱這隻狗來hou7伊看病，阮這所在若有狗抑是豬破病，攏著chhe7伊才有法度。",
          "Gin2-na2 : Goa2 beh pho7 chit chiah kau2 lai5 hou7 i khoaN3 piN7, goan2 chit sou2-chai7 na7 u7 kau2 a2 si7 ti phoa3-piN7, long2 tioh8 chhe7 i chiah u7 hoat-tou7."
        ],
        [
          "農夫C：總是囡仔，阮已經ti7 chia等伊幾若日lah，伊iau2-boe7 beh出來（停一下仔佐志出）",
          "Long5-hu C: Chong2-si7 gin2-na2, goan2 i2-keng ti7 chia tan2 i kui2-na7 jit8 lah, i iau2-boe7 beh chhut--lai5 (theng5 chit8 e7-a2 Cho2-chi3 chhut)"
        ],
        [
          "農夫C：有甚物價值e5發見無？看你e5面有笑容，穩當有好消息。",
          "Long5-hu C: U7 sim2-mih8 ke3-tat8 e5 hoat-kian3 bo5? KhoaN3 li2 e5 bin7 u7 chhio3-iong5,un2-tang3 u7 ho2 siau-sit."
        ],
        [
          "佐志：我beh證明hou7 lin2看上帝無放sak咱。請lin2來搬物件（來去提真濟款e5物）",
          "Cho2-chi3: Goa2 beh cheng3-beng5 hou7 lin2 khoaN3 Siong7-te3 bo5 pang3-sak lan2. ChhiaN2 lin2 lai5 poaN mih8-kiaN7 (lai5 khi3 theh8 chin choe7 khoan2 e5 mih8)"
        ],
        [
          "佐志：Chiah e5攏是阮ti7實驗室所做出來e5物件。",
          "Cho2-chi3: Chiah e5 long2 si7 goan2 ti7 sit8-giam7-sek sou2 choe3--chhut-lai5 e5 mih8-kiaN7."
        ],
        [
          "農夫C：先生，你kiam2 m7是家己ti7實驗室mah？",
          "Long5-hu C: Sian-siN, li2 kiam2 m7 si7 ka-ki7 ti7 sit8-giam7 sek mah?"
        ],
        [
          "佐志：M7是，有我e5上帝kap我合作，請看che是甚物。",
          "Cho2-chi3 : M7 si7, u7 goa2 e5 Siong7-te3 kap goa2 hap8-chok, chhiaN2 khoaN3 che si7 sim2-mih8."
        ],
        [
          "農夫C：Oh！Che是牛乳，koh有麵包（一項續一項）che是茶，糖，咖啡（那講那分hou7囡仔kap其他e5人食）。",
          "Long5-hu C : Oh! Che si7 gu5-leng, koh u7 mi7-pau(chit8 hang7 soa3 chit8 hang7)che si7 te5, thng5, ka-pi (na2 kong2 na2 pun hou7 gin2-na2 kap ki5-thaN e5 lang5 chiah8)."
        ],
        [
          "農夫D：佐志先生親像teh變奇術，tui3無變有，tui3土豆變濟濟想boe7了e5物件。我來算看leh，攏總幾項：牛乳、麵粉、茶、醋、土豆醬、墨水、強力糊、油漆、樹油、火油、芳水、芳雪文、染料；oh！Iau2-ku2有，我算boe7了。",
          "Long5-hu D : Cho2-chi3 Sian-siN chhin-chhiuN7 teh pian3 ki5-sut8, tui3 bo5 pian3 u7, tui3 thou5-tau7 pian3 choe7-choe7 siuN7 boe7 liau2 e5 mih8-kiaN7. Goa2 lai5 sng3 khoaN3 leh, long2-chong2 kui2 hang7 :Gu5-leng, mi7-hun2, te5, chhou3, thou5-tau7 chiuN3, bak8-chui2, kiong5-lek8 kou5, iu5-chhat, chhiu7-iu5, he2-iu5, phang-chui2, phang soat-bun5, ni2-liau7; oh! Iau2-ku2 u7, goa2 sng3 boe7 liau2."
        ],
        [
          "佐志：Koh一項是最高貴e5藥品就是嬰兒e5皮膚膏。",
          "Cho2-chi3 : Koh chit8 hang7 si7 choe3 ko-kui3 e5 ioh8-phin2 chiu7-si7 eng-ji5 e5 phe5-hu ko."
        ],
        [
          "農夫C：今仔日佐志先生chiah-nih大e5發見，有替咱e5 民族ti7社會上吐一個大氣。",
          "Long5-hu C : Kin-a2-jit8 Cho2-chi3 Sian-siN chiah-nih toa7 e5 hoat-kian3, u7 thoe3 lan2 e5 bin5-chok8 ti7 sia7-hoe7 siong7 thou2 chit8 e5 toa7-khui3."
        ],
        [
          "佐志：請你m7 thang講起我e5名，就是著將一切e5榮光歸hou7主。",
          "Cho2-chi3 : ChhiaN2 li2 m7 thang kong2-khi2 goa2 e5 mia5, chiu7-si7 tioh8 chiong it-chhe3 e5 eng5-kng kui hou7 Chu2."
        ],
        [
          "農夫D：Oh！你真正是上帝kap你同在e5人。",
          "Long5-hu D: Oh ! Li2 chin-chiaN3 si7 Siong7-te3 kap li2 tong5-chai7 e5 lang5."
        ],
        [
          "（縣長，省長，十字會代表，總統祕書出來）",
          "(Koan7-tiuN2, seng2-tiuN2, Sip8-ji7-hoe7 tai7-piau2, chong2-thong2 pi3-su chhut--lai5)"
        ],
        [
          "總統祕書：我代表羅斯福總統向你表示敬意。你tui3土豆所發見有大貢獻人類。你一生服務e5精神是全美國e5榮光。（進前將一條紅色e5勳章結ti7佐志e5身上）",
          "Chong2-thong2 pi3-su: Goa2 tai7-piau2 Lo5-su-hok Chong2-thong2 hiong3 li2 piau2-si7 keng3-i3. Li2 tui3 thou5-tau7 sou2 hoat-kian3 u7 toa7 kong3-hian3 jin5-lui7. Li2 it-seng hok8-bu7 e5 cheng-sin5 si7 choan5 Bi2-kok e5 eng5-kng.(chin3-cheng5 chiong chit8 tiau5 ang5-sek e5 hun-chiong kat ti7 Cho2-chi3 e5 sin-chiuN7)"
        ],
        [
          "縣長：你e5貢獻有大大提高烏人e5社會地位，我ti7 chia 愛向你表示敬畏（賞伊玫瑰勳章）。",
          "Koan7-tiuN2 : Li2 e5 kong3-hian3 u7 toa7 toa7 the5-ko ou-lang5 e5 sia7-hoe7 toe7-ui7, goa2 ti7 chia ai3 hiong3 li2 piau2-si7 keng3-ui3 (siuN2 i mui5-kui3 hun-chiong)."
        ],
        [
          "省長：你是模範e5公民，我代表全省e5人民表示敬畏（將一條藍色彩帶送hou7 伊）。",
          "Seng2-tiuN2 : Li2 si7 bou5-hoan7 e5 kong-bin5, goa2 tai7-piau2 choan5 seng2 e5 jin5-bin5 piau2-si7 keng3-ui3 (chiong chit8 tiau5 na5-sek chhai2-toa3 sang3 hou7 i )."
        ],
        [
          "十字會代表：你雖然m7是醫生，總是你所發明用土豆油所做e5藥品有真大e5貢獻（提一包錢）。Che是國際十字會e5最大獎金（將金錢送hou7 伊）。",
          "Sip8-ji7-hoe7 tai7-piau2: Li2 sui-jian5 m7 si7 i-seng,chong2-si7 li2 sou2 hoat-beng5 eng7 thou5-tau7 iu5 sou2 choe3 e5 ioh8-phin2 u7 chin toa7 e5 kong3-hian3(theh8 chit8 pau chiN5). Che si7 Kok-che3 Sip8-ji7-hoe7 e5 choe3 toa7 chiong2-kim(chiong kim-chiN5 sang3 hou7 i )."
        ],
        [
          "囡仔：（進前）你所做e5土豆餅kap牛乳真好食。我看著真濟人攏teh ka7你o-lo2 koh送紀念物；我也ai3用這隻古錐e5狗送你做紀念。",
          "Gin2-na2 : (chin3-cheng5) Li2 sou2 choe3 e5 thou5-tau7 piaN2 kap gu5-leng chin ho2 chiah8. Goa2 khoaN3 tioh8 chin choe7 lang5 long2 teh ka7 li2 o-lo2 koh sang3 ki3-liam7 mih8; goa2 ia7 ai3 eng7 chit chiah kou2-chui e5 kau2 sang3 li2 choe3 ki3-liam7."
        ],
        [
          "佐志：（行到台前，面向頂面）。主ah！我是用一隻馬換來e5性命，你iau2無看輕我。Oh！感謝主，o-lo2主，著將一切e5榮光歸hou7耶和華，歸hou7耶和華。",
          "Cho2-chi3 : (KiaN5 kau3 tai5-cheng5, bin7 ng3 teng2-bin7). Chu2 ah! Goa2 si7 eng7 chit8 chiah be2 oaN7 lai5 e5 siN3-mia7, li2 iau2 bo5 khoaN3-khin goa2. Oh ! Kam2-sia7 Chu2, o-lo2 Chu2, tioh8 chiong it-chhe3 e5 eng5-kng kui hou7 Ia5-ho5-hoa, kui hou7 Ia5-ho5-hoa."
        ],
        [
          "眾人：願一切e5榮光歸hou7 耶和華。阿們。",
          "Cheng3-lang5 : Goan7 it-chhe3 e5 eng5-kng kui hou7 Ia5-ho5-hoa. A3-beng7."
        ],
        [
          "—The end—",
          "----The end----"
        ]
      ],
      "篇名": "拾著e5生命"
    }
  ]
}
