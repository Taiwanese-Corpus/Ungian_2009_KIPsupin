{
  "作者": "王彩芑",
  "出版年": "1964",
  "出版者": "台灣教會公報社",
  "文類": "戲劇",
  "書寫系統": "羅馬字",
  "資料": [
    {
      "段": [
        [
          "譯",
          "ek8"
        ],
        [
          "Ti7 64年前e5庚子年，是中國因為義和團e5叛亂tu2著最悽慘e5災難e5年，hit時西洋人攏受稱呼做【大毛子】，信主e5人抑是食西洋頭路e5人，攏受稱呼【二毛子】，若m7是受thai5，就是受掠，受窘逐。中間有人老母kap小弟，小妹攏受thai5死殉教，所chhun伊本身，竟然是今仔日咱中國一個最有聲望e5老牧師。",
          "Ti7 64 ni5 cheng5 e5 KiN-chu2 ni5, si7 Tiong-kok in-ui7 Gi7-ho5-thoan5 e5 poan7-loan7 tu2 tioh8 choe3 chhiN-chham2 e5 chai-lan7 e5 ni5, hit si5 Se-iuN5 lang5 long2 siu7 chheng-hou choe3 “Ta-mau-chu”, sin3 Chu2 e5 lang5 a2 si7 chiah8 se-iuN5 thau5-lou7 e5 lang5, long2 siu7 chheng-hou “Er-mau-chu”, na7 m7 si7 siu7 thai5, chiu7-si7 siu7 liah8, siu7 khun2-tiok8. Tiong-kan u7 lang5 lau7-bu2 kap sio2-ti7, sio2-be7 long2 siu7 thai5-si2 sun5-kau3, sou2 chhun i pun2-sin, keng3-jian5 si7 kin-a2-jit8 lan2 Tiong-kok chit8 e5 choe3 u7 seng-bong7 e5 lau7 bok8-su."
        ],
        [
          "這篇是「生命之道」月刊借伊e5經過編做話劇。王女士ka7翻譯過來e5。Ti7 chia ka7「生命之道」月刊說謝。",
          "Chit phiN si7”生命之道”Geh8-khan chioh i e5 keng-ke3 phian choe3 oa7-kek8. Ong5 lu2-su7 ka7 hoan-ek8--ke3-lai5 e5. Ti7 chia ka7”生命之道” Geh8-khan soeh-sia7."
        ],
        [
          "老牧師ti7落南火車中，有一個旅客譏刺 伊「食洋教」，「發洋財」。老牧師tui3 an2-ni為伊敘述64年前庚子拳匪之亂e5一段往事。拳匪掠著老牧師e5小弟，小妹kap老母，迫in著向偶像跪拜；放sak耶穌。總是in卻寧可死m7降服，結果小弟hou7刀thai5死，老母kap小妹hou7長鎗chhak8死，厝也tu2著火燒。老牧師感覺老母，小弟，小妹為著主來死，就辭去真好待遇e5頭路，就是食西洋e5貿易商e5頭路，獻身傳道，代先去母親，小弟，小妹tu2著患難e5小庄社宣揚福音，起頭村民掠做伊是beh報復，後來看見伊疼主，疼人，虔誠e5見證，漸漸好感，就來接受耶穌普遍到全庄社。",
          "Lau7 bok8-su ti7 loh8 lam5 he2-chhia tiong, u7 chit8 e5 lu2-kheh ki-chhi3 i “Chiah8 iuN5-kau3”, “hoat iuN5-chai5”. Lau7 bok8-su tui3 an2-ni ui7 i su7-sut8 64 ni5 cheng5 KiN-chu2 kun5-hui2 chi loan7 e5 chit8 toaN7 ong2 su7. Kun5-hui2 liah8 tioh8 lau7 bok8-su e5 sio2-ti7, sio2-be7 kap lau7-bu2, pek in tioh8 ng3 ngou2-siong7 kui7-pai3; pang3-sak Ia5-sou. Chong2-si7 in khiok leng7-khou2 si2 m7 hang5-hok8, kiat-ko2 sio2-ti7 hou7 to thai5-si2, lau7-bu2 kap sio2-be7 hou7 tng5-chhiuN chhak8 si2, chhu3 ia7 tu2 tioh8 he2-sio. Lau7 bok8-su kam2-kak lau7-bu2, sio2-ti7, sio2 be7 ui7 tioh8 Chu2 lai5 si2, chiu7 si5 khi3 chin ho2 thai7-gu7 e5 thau5-lou7, chiu7-si7 chiah8 se-iuN5 e5 bou7-ek8-siong e5 thau5-lou7, hian3-sin thoan5-to7, tai7-seng khi3 bu2-chhin, sio2-ti7, sio2-be7 tu2 tioh8 hoan7-lan7 e5 sio2 chng-sia7 soan-iong5 hok-im, khi2-thau5 chhoan-bin5 liah8 choe3 i si7 beh po3-hok8, au7-lai5 khoaN3-kiN3 i thiaN3 Chu2, thiaN3 lang5, khian5-seng5 e5 kian3-cheng3, chiam7-chiam7 ho2 kam2, chiu7 lai5 chiap-siu7 Ia5-sou phou2-pian3 kau3 choan5 chng-sia7."
        ],
        [
          "人物",
          "Jin5-but8"
        ],
        [
          "陳老牧師 84歲",
          "Tan5 lau7 Bok8-su 84 he3"
        ],
        [
          "老張（旅客） 中年",
          "Lau7 TiuN (lu2-kheh) Tiong-lian5"
        ],
        [
          "老王（旅客） 中年",
          "Lau7 Ong5 (lu2-kheh) Tiong-lian5"
        ],
        [
          "馬大頭 ( 拳匪小頭目 ) 約35歲",
          "Ma2 Toa7-thau5(Kun5-hui2 sio2 thau5-bak8) iok 35 he3"
        ],
        [
          "老么 （拳匪郭主守） 約25歲",
          "Lau7-io (Kun5-hui2 Keh Chu2-siu2) iok 25 he3"
        ],
        [
          "陳師母（老牧師母親） 約45歲",
          "Tan5 Su-bu2 ( lau7 bok8-su bu2-chhin) iok 45 he3"
        ],
        [
          "小弟 （老牧師小弟） 17歲",
          "Sio2-ti7 (lau7 bok8-su sio2-ti7) 17 he3"
        ],
        [
          "小妹 （老牧師小妹） 12歲",
          "Sio2-be7(lau7 bok8-su sio2-be7) 12 he3"
        ],
        [
          "（音樂：火車開e5聲）。",
          "(Im-gak8: He2-chhia khui e5 siaN)."
        ],
        [
          "王：老先生，你beh去to2位？",
          "Ong5: Lau7 Sian-siN, li2 beh khi3 to2-ui7?"
        ],
        [
          "牧：台南，lin2兩個leh？",
          "Bok8: Tai5-lam5, lin2 nng7 e5 leh?"
        ],
        [
          "張：也是台南。",
          "TiuN: Ia7 si7 Tai5-lam5."
        ],
        [
          "王：老先生，你貴姓？",
          "Ong5: Lau7 Sian-siN, li2 kui3 siN3?"
        ],
        [
          "牧：敝姓陳，lin2兩位--leh？",
          "Bok8: Pe3 siN3 Tan5, lin2 nng7 ui7 leh?"
        ],
        [
          "張：小姓張，這位姓王。（火車行e5聲小可停。）",
          "TiuN: Sio2 siN3 TiuN, chit ui7 siN3 Ong5.(He2-chhia kiaN5 e5 siaN sio2-khoa2 theng5.)"
        ],
        [
          "王：你老人e5目珠真好，hiah細字e5英文也看hiah清楚。",
          "Ong5: Li2 lau7-lang5 e5 bak8-chiu chin ho2, hiah soe3-ji7 e5 Eng-bun5 ia7 khoaN3 hiah chheng-chho2."
        ],
        [
          "牧：Iau2可以，不過提目鏡起--來he當然就boe7使tit lah！",
          "Bok8: Iau2 kho2-i2, put-ko3 theh8 bak8-kiaN3 khi2--lai5 he tong-jian5 chiu7 boe7 sai2-tit lah!"
        ],
        [
          "張：老先生，hia一本厚厚e5是甚物冊？",
          "TiuN: Lau7 sian-siN, hia chit8 pun2 kau7-kau7 e5 si7 sim2-mih8 chheh?"
        ],
        [
          "牧：英文e5聖經。",
          "Bok8: Eng-bun5 e5 Seng3-keng."
        ],
        [
          "張：Ouh…",
          "TiuN: Ouh........."
        ],
        [
          "牧：二位聽過耶穌基督e5福音mah？",
          "Bok8: Ji7 ui7 thiaN ke3 Ia5-sou Ki-tok e5 hok-im mah?"
        ],
        [
          "王：聽著，有聽人講過。Kan-ta無時間去禮拜堂。",
          "Ong5: ThiaN tioh8, u7 thiaN lang5 kong2 ke3. Kan-ta bo5 si5-kan khi3 le2-pai3-tng5."
        ],
        [
          "牧：其實，去禮拜堂也m7免費偌濟時間，張先生，你聽過福音無？",
          "Bok8: Ki5-sit8, khi3 le2-pai3-tng5 ia7 m7 bian2 hui3 joa7-choe7 si5-kan, TiuN Sian-siN, li2 thiaN ke3 hok-im bo5?"
        ],
        [
          "張：我kap王先生是同鄉，同事，細漢e5時，常常去禮拜堂參加甚物主日學，也分甚物卡片。",
          "TiuN: Goa2 kap Ong5 Sian-siN si7 tong5-hiong, tong5-su7, soe3-han3 e5 si5, siong5-siong5 khi3 le2-pai3-tng5 chham-ka sim2-mih8 Chu2-jit8-oh8, ia7 pun sim2-mih8 khah-phiN3."
        ],
        [
          "王：（離開本題）。老先生，你toa3 ti7台南是無？",
          "Ong5: (Li7-khui pun2-toe5). Lau7 sian-siN, li2 toa3 ti7 Tai5-lam5 si7 bo5?"
        ],
        [
          "牧：M7是，我toa3台北，這擺去台南，是到一間禮拜堂主領佈道會。",
          "Bok8: M7 si7, goa2 toa3 Tai5-pak, chit pai2 khi3 Tai5-lam5, si7 kau3 chit8 keng le2-pai3-tng5 chu2-nia2 pou3-to7-hoe7."
        ],
        [
          "張：你貴府iau2有人無？",
          "TiuN: Li2 kui3-hu2 iau2 u7 lang5 bo5?"
        ],
        [
          "牧：有兩個子，一個查某子，iau2有孫兒，孫女，不過差不多攏無ti7身邊。",
          "Bok8: U7 nng7 e5 kiaN2, chit8 e5 cha-bou2-kiaN2, iau2 u7 sun-ji5, sun-lu2, put-ko3 chha-put-to long2 bo5 ti7 sin-piN."
        ],
        [
          "王：Ti7大陸是-無？",
          "Ong5: Ti7 Tai7-liok8 si7 bo5?"
        ],
        [
          "牧：M7是，ti7國外，有e5讀冊，有e5工作。（火車開e5聲一時仔靜靜）。",
          "Bok8: M7 si7, ti7 kok-goa7, u7 e5 thak8-chheh,u7 e5 kang-chok. (He2-chhia khui e5 siaN chit8-si5-a2 cheng7-cheng7)."
        ],
        [
          "王：( 倚耳空講)，oe2--eh；老張，原來這位老先生是食洋教，發洋財e5洋和尚。",
          "Ong5: (Oa2 hi7-khang kong2), oe2--eh; lau7 TiuN, goan5-lai5 chit ui7 lau7 sian-siN si7 chiah8 iuN5-kau3, hoat-iuN5-chai5 e5 iuN5 he5-siuN7 ."
        ],
        [
          "張：( AN3 ti7耳仔細聲講 )，老王；莫得an2-ni講，chiah e5話思想太落伍lah。",
          "TiuN: (AN3 ti7 hi7-a2 soe3-siaN kong2), Lau7 Ong5; boh8-tit an2-ni kong2, chiah e5 oe7 su-siuN2 thai3 lok8-ngou2 lah."
        ],
        [
          "王：(微聲)。落伍？Hah-io3，hah-io3。",
          "Ong5: (Bi5-siaN). Lok8-ngou2? Hah-io3,hah-io3."
        ],
        [
          "牧：（那親像聽著in teh對話）。無錯，兩位m7-thang掠做奇怪，我食60幾年e5洋教lah，到ti7發洋財，he卻tu2-tu2相反。",
          "Bok8: (Na2 chhin-chhiuN7 thiaN tioh8 in teh tui3-oe7). Bo5 chho3, nng7 ui7 m7-thang liah8 choe3 ki5-koai3, goa2 chiah8 60 kui2 ni5 e5 iuN5-kau3 lah, kau3 ti7 hoat iuN5-chai5, he khiok tu2-tu2 siong-hoan2."
        ],
        [
          "張：你老人m7-thang掠做甚物，我是teh講笑--e5。",
          "TiuN: Li2 lau7-lang5 m7-thang liah8 choe3 sim2-mih8, goa2 si7 teh kong2 chhio3--e5."
        ],
        [
          "王：（歹勢e5款）。老先生，失禮。",
          "Ong5: (PhaiN2-se3 e5 khoan2). Lau7 sian-siN, sit-le2."
        ],
        [
          "牧：咱e5車坐到to2位lah？",
          "Bok8: Lan2 e5 chhia che7 kau3 to2-ui7 lah?"
        ],
        [
          "王：新竹tu2才過去。",
          "Ong5: Sin-tek tu2-chiah ke3--khi3."
        ],
        [
          "牧：若是lin2 boe7麻煩，我就將我食洋教做洋和尚e5經過講hou7 lin2聽。",
          "Bok8 : Na7 si7 lin2 boe7 ma5-hoan5, goa2 chiu7 chiong goa2 chiah8 iuN5-kau3 choe3 iuN5 he5-siuN7 e5 keng-ke3 kong2 hou7 lin2 thiaN."
        ],
        [
          "張：歡迎，歡迎。",
          "TiuN: Hoan-geng5, hoan-geng5."
        ],
        [
          "牧：Che是64年前e5代誌lah。hit時我才20歲，ti7天津洋學堂讀冊，我e5老父是一位傳教e5牧師，阮厝只有老母，小弟，小妹toa3 ti7草地，hit年tu2好是庚子年。",
          "Bok8 : Che si7 64 ni5 cheng5 e5 tai7-chi3 lah, hit-si5 goa2 chiah 20 he3, ti7 Thian-tin Iong5-hak8-tong5 thak8-chheh, goa2 e5 lau7-pe7 si7 chit8 ui7 thoan5-kau3 e5 bok8-su, goan2 chhu3 chi2-u7 lau7-bu2, sio2-ti7, sio2-be7 toa3 ti7 chhau2-toe7, hit ni5 tu2-ho2 si7 KiN-chu2 ni5."
        ],
        [
          "王：西曆1900年，拳匪之亂。",
          "Ong5: Se-lek8 1900 ni5, Kun5-hui2 chi loan7."
        ],
        [
          "牧：亂，亂chhau-chhau，義和團所thai5 e5，扑e5是為著beh扶起清朝e5國旗，來滅無西洋e5國旗，所做e5卻是thai5人放火，結歸黨搶劫，hiang3當時所有西洋人，義和團稱呼in大毛子，凡若kap西洋人來往e5，應該全部thai5，信洋教e5中國人，義和團叫in二毛子，也應該thai5(炮聲一響，喝thai5 e5聲，大哮e5聲，戰爭效果）。",
          "Bok8: Loan7, loan7 chhau-chhau, Gi7-ho5-thoan5 sou2 thai5 e5, phah e5 si7 ui7 tioh8 beh hu5-khi2 Chheng-tiau5 e5 kok-ki5, lai5 biat8-bo5 se-iuN5 e5 kok-ki5, sou2 choe3 e5 khiok si7 thai5-lang5 pang3-he2, kiat kui tong2 chhiuN2-kiap, hiang3-tang-si5 sou2 u7 se-iuN5-lang5, Gi7-ho5-thoan5 chheng-hou in Ta-mau-chu, hoan7-na7 kap se-iuN5-lang5 lai5-ong2 e5, eng-kai choan5-pou7 thai5, sin3 iuN5-kau3 e5 Tiong-kok lang5, Gi7-ho5-thoan5 kio3 in Er-mau-chu, ia7 eng-kai thai5 (phau3 siaN chit8 hiang2, hoah thai5 e5 siaN, toa7 hau2 e5 siaN, chian3-cheng hau7-ko2)."
        ],
        [
          "..........................................................",
          ".........................................................."
        ],
        [
          "（轉場：緊急驚惶音樂，人聲嘈雜，行e5聲）。",
          "(Choan2 tiuN5: Kin2-kip kiaN-hiaN5 im-gak8, lang5-siaN cho5-chap8, kiaN5 e5 siaN)."
        ],
        [
          "馬：行，lan2來去三家溝掠人。",
          "Ma2: KiaN5, lan2 lai5-khi3 Sam-ka-kau liah8 lang5."
        ],
        [
          "么：老大，beh掠甚物人？",
          "Io: Lau7-toa7, beh liah8 sim2-mih8 lang5?"
        ],
        [
          "馬：聽講陳--家e5人bih到三家溝舊厝去lah。",
          "Ma2: ThiaN kong2 Tan5--ka e5 lang5 bih kau3 Sam-ka-kau ku7-chhu3 khi3 lah."
        ],
        [
          "么：陳--家父子kiam2是無倒來？",
          "Io: Tan5--ka pe7-kiaN2 kiam2 si7 bo5 to3--lai5?"
        ],
        [
          "馬：Iau2有leh，出在伊，看著一個，掠一個。",
          "Ma2: Iau2 u7 leh, chhut-chai7 i, khoaN3 tioh8 chit8 e5, liah8 chit8 e5."
        ],
        [
          "么：是，thai5盡chiah e5背祖忘宗e5二毛子（行e5聲，音樂小可停）。",
          "Io: Si7, thai5 chin7 chiah e5 poe7 chou2 bong7 chong e5 Er-mau-chu (kiaN5 e5 siaN, im-gak8 sio2-khoa2 theng5)."
        ],
        [
          "馬：明仔再開審e5所在佈置好抑be7？",
          "Ma2: Bin5-a2-chai3 khui sim2 e5 sou2-chai7 pou3-ti3 ho2 a2 be7?"
        ],
        [
          "么：大概差不多，ti7 庄nih8 e5城隍廟門口。（腳步聲漸漸遠，轉場音樂不安）。",
          "Io: Tai7-khai3 chha-put-to, ti7 chng--nih8 e5 Seng5-hong5-bio7 mng5-khau2. (Kha-pou7-siaN chiam7-chiam7 hng7, choan2 tiuN5 im-gak8 put-an)."
        ],
        [
          "小弟：Mah-mah，這兩日外面e5風聲m7好，義和團四界thai5人放火，我真擔心爸爸kap哥哥e5安全。",
          "Sio2-ti7: Mah-mah, chit nng7 jit8 goa7-bin7 e5 hong-siaN m7 ho2, Gi7-ho5-thoan5 si3-koe3 thai5-lang5 pang3-he2, goa2 chin tam-sim pa-pa kap ko-ko e5 an-choan5."
        ],
        [
          "老母：M7免掛慮，天父會看顧in。",
          "Lau7-bu2: M7 bian2 khoa3-lu7, ThiN-pe7 oe7 khoaN3-kou3 in."
        ],
        [
          "小妹：恨boe7-tang3爸爸kap哥哥會tang3 chim2-a2倒--來就真好。",
          "Sio2-be7: Hun7 boe7-tang3 pa-pa kap ko-ko oe7 tang3 chim2-a2 to3--lai5 chiu7 chin ho2."
        ],
        [
          "小弟：有甚物好，咱這爿koh較危險。",
          "Sio2-ti7: U7 sim2-mih8 ho2, lan2 chit peng5 koh-khah gui5-hiam2."
        ],
        [
          "老母：已經無早lah，準備thang來睏，咱跪teh相kap祈禱，求天父看顧爸爸kap哥哥，也保守主內所有e5兄弟姊妹in平安，m7免tu2著危險艱苦事，較要緊，求天父感動義和團e5同胞in，m7 thang thai5人，放火，搶劫，hou7 in會悔改，有慈悲e5心（音樂tui3溫和轉驚惶）。（腳步聲，tok8，tok8，著急扑門聲）。",
          "Lau7-bu2: I2-keng bo5 cha2 lah, chun2-pi7 thang lai5 khun3, lan2 kui7 teh saN-kap ki5-to2, kiu5 ThiN-pe7 khoaN3-kou3 pa-pa kap ko-ko, ia7 po2-siu2 Chu2 lai7 sou2 u7 e5 hiaN-ti7 chi2-be7 in peng5-an, m7 bian2 tu2 tioh8 gui5-hiam2 kan-khou2 su7, khah iau3-kin2,kiu5 ThiN-pe7 kam2-tong7 Gi7-ho5-thoan5 e5 tong5-pau in, m7 thang thai5-lang5, pang3-hoe2, chhiuN2-kiap, hou7 in oe7 hoe2-kai2, u7 chu5-pi e5 sim (im-gak8 tui3 un-ho5 choan2 kiaN-hiaN5). (Kha-pou7 siaN, tok8, tok8, tioh8-kip phah-mng5 siaN)."
        ],
        [
          "老母：是甚物人？",
          "Lau7-bu2: Si7 sim2-mih8 lang5?"
        ],
        [
          "馬：是我，陳牧師娘，我是馬大頭，請你較緊開門。",
          "Ma2: Si7 goa2, Tan5 Bok8-su-niu5, goa2 si7 Ma2 Toa7-thau5, chhiaN2 li2 khah kin2 khui mng5."
        ],
        [
          "老母：三更暝半，有甚物代誌？",
          "Lau7-bu2: SaN-kiN mi5-poaN3, u7 sim2-mih8 tai7-chi3?"
        ],
        [
          "么：Mai3囉嗦，緊開門，聽候一時仔就知（tok8-tok8，扑門e5聲）。",
          "Io: Mai3 lo-so, kin2 khui mng5, theng3-hau7 chit8-si5-a2 chiu7 chai (tok8-tok8, phah mng5 e5 siaN)."
        ],
        [
          "老母：Tih-tih，較緊起來，去開門。",
          "Lau7-bu2: Tih-tih, khah kin2 khi2--lai5, khi3 khui mng5."
        ],
        [
          "小弟：（開門聲）甚物人--ah？",
          "Sio2-ti7: (Khui mng5 siaN) sim2-mih8 lang5--ah?"
        ],
        [
          "馬：陳牧師娘！真失禮，團nih e5命令，請lin2走一choa7，（越頭）老么，提索仔來縛起來，拖teh行。",
          "Ma2: Tan5 Bok8-su-niu5! chin sit-le2, thoan5--nih e5 beng7-leng7, chhiaN2 lin2 chau2 chit8 choa7,(oat8-thau5) lau7 Io, theh8 soh-a2 lai5 pak8--khi2-lai5, thoa teh kiaN5."
        ],
        [
          "小弟：你是an2-choaN2 teh縛人，無講理由mah？",
          "Sio2-ti7: Li2 si7 an2-choaN2 teh pak8 lang5, bo5 kong2 li2-iu5 mah?"
        ],
        [
          "么：講理由，甚物人beh kap lin2 chiah e5背宗忘祖。",
          "Io: Kong2 li2-iu5, sim2-mih8 lang5 beh kap lin2 chiah e5 poe7 chong bong7 chou2."
        ],
        [
          "小弟：你罵人！",
          "Sio2-ti7: Li2 me7 lang5!"
        ],
        [
          "么：罵人？！（扑人e5聲）。",
          "Io: Me7 lang5?! (phah lang5 e5 siaN)."
        ],
        [
          "小弟：你扑人？",
          "Sio2-ti7: Li2 phah lang5?"
        ],
        [
          "么：扑人！我iau2 beh koh thai5人leh。",
          "Io: Phah Lang5! goa2 iau2 beh koh thai5 lang5 leh."
        ],
        [
          "小妹：（驚叫）媽媽。",
          "Sio2-be7: (KiaN kio3) ma-mah."
        ],
        [
          "老母：馬大頭，阮普通時無虐待你，也無得罪你。",
          "Lau7-bu2: Ma2 Toa7-thau5, goan2 phou2-thong si5 bo5 gek8-thai7 li2, ia7 bo5 tek-choe7 li2."
        ],
        [
          "馬：無辦法，大毛子，二毛子攏是咱中國人e5對敵，che是團nih e5規條，甚物人也m7敢違背…",
          "Ma2: Bo5 pan7-hoat, Ta-mau-chu, Er-mau-chu long2 si7 lan2 Tiong-kok lang5 e5 tui3-tek8, che si7 thoan5--nih e5 kui-tiau5, sim2-mih8 lang5 ia7 m7 kaN2 ui5-poe7......"
        ],
        [
          "老母：列位辛苦lah，我chia有寡錢kap phoah8鍊 ，送lin2逐個lim茶好無？有代誌明仔再才koh講好無？",
          "Lau7-bu2: Liat8-ui7 sin-khou2 lah, goa2 chia u7 koa2 chiN5 kap phoah8-lian7, sang3 lin2 tak8 e5 lim-te5 ho2 bo5? u7 tai7-chi3 bin5-a2-chai3 chiah koh kong2 ho2 bo5?"
        ],
        [
          "么：頭目boe7使kap伊烏白講，thai2有hiah濟無路用話，行，行，（捆縛，拖，人聲漸漸遠，音樂）。（轉場，咚！咚！鑼e5聲），（聲）開審二毛子大會，今日上午10點，ti7庄--nih城隍廟門口，庄--nih所有人beh參加。（Tang，tang，鑼聲）（音樂著急驚惶人聲oe-oe khoeh-khoeh）（小可延長一下仔）。",
          "Io: Thau5-bak8 boe7 sai2 kap i ou-peh8 kong2, thai2 u7 hiah choe7 bo5 lou7-eng7 oe7, kiaN5, kiaN5, (khun2-pak8, thoa, lang5 siaN chiam7-chiam7 hng7 , im-gak8). (Choan2-tiuN5, tong! tong! lo5 e5 siaN), (siaN)khai sim2 Er-mau-chu tai7-hoe7, kim-jit8 siong7-ngou2 10 tiam2, ti7 chng--nih Seng5-hong5-bio7 mng5-khau2, chng--nih sou2 u7 lang5 beh chham-ka. (Tang, tang, lo5 siaN) (Im-gak8 tioh8-kip kiaN-hiaN5 lang5-siaN oe-oe khoeh-khoeh) (sio2-khoa2 ian5-tiong5 chit8-e7-a2)."
        ],
        [
          "馬：牽陳--家e5二毛子出來（腳步聲響聲）。",
          "Ma2: Khan Tan5--ke e5 Er-mau-chu chhut--lai5 (kha-pou7 siaN hiang2-siaN)."
        ],
        [
          "么：二毛子你有看見無？只有著向咱e5神明拜一下，講「M7 koh食洋教」就寬賜你一條命，heh-eh，m7，是用刀thai5，抑是活活埋，你beh行to2一條路？緊緊講。",
          "Io: Er-mau-chu li2 u7 khoaN3-kiN3 bo5? Chi2-u7 tioh8 ng3 lan2 e5 sin5-beng5 pai3 chit8-e7, kong2 “M7 koh chiah8 IuN5-kau3” chiu7 khoan-su3 li2 chit8 tiau5 mia7, heh-eh, m7, si7 eng7 to thai5, a2 si7 oah8-oah8 tai5, li2 beh kiaN5 to2 chit8 tiau5 lou7 ? Kin2-kin2 kong2."
        ],
        [
          "小弟：He2--eh，叫我講向lin2 e5偶像拜，叫我講m7信耶穌，m7免做夢，絕對boe7-tang3 e5。",
          "Sio2-ti7: He2--eh , kio3 goa2 kong2 ng3 lin2 e5 ngou2-siong7 pai3, kio3 goa2 kong2 m7 sin3 Ia5-sou, m7 bian2 choe3 bang7, choat8-tui3 boe7-tang3 e5."
        ],
        [
          "么：拜抑m7拜！m7拜就是一刀，（眾聲）Ai3-ioh！較緊講！",
          "Io: Pai3 a2 m7 pai3! m7 pai3 chiu7-si7 chit8 to,(cheng3 siaN) Ai3-ioh! khah kin2 kong2!"
        ],
        [
          "老母：小弟較勇敢leh，咱決斷無beh拜。",
          "Lau7-bu2: Sio2-ti7 khah iong2-kam2 leh, lan2 koat-toan3 bo5 beh pai3."
        ],
        [
          "小弟：M7拜，m7拜，一百個m7拜，一千個也m7拜，一萬個…",
          "Sio2-ti7: M7 pai3, m7 pai3, chit8 pah e5 m7 pai3, Chit8 chheng e5 ia7 m7 pai3, chit8 ban7 e5......"
        ],
        [
          "馬：好！好小子，動手！（一刀，對肩胛頭thai5小弟）。（Ah-io3 e5聲，老母e5聲）（眾人哀e5聲）。",
          "Ma2: Ho2! ho2 sio2-kiaN2, tang7 chhiu2! (Chit8 to, tui3 keng-kah-thau5 thai5 sio2-ti7). (Ah-io3 e5 siaN, lau7-bu2 e5 siaN) (cheng3-lang5 ai e5 siaN)."
        ],
        [
          "小妹：（Ki-ki叫）（向對老母e5胸前摸）阿母！",
          "Sio2-be7: (Ki-ki-kio3) (ng3 tui3 lau7-bu2 e5 heng-cheng5 bong) A-bu2!"
        ],
        [
          "老母：（摸摸leh溫柔e5聲）妹妹m7免驚，聽候一時仔，咱攏beh去見疼咱e5主耶穌基督。",
          "Lau7-bu2: (Bong-bong leh un-jiu5 e5 siaN)mui7-mui7 m7 bian2 kiaN, theng3-hau7 chit8-si5-a2, lan2 long2 beh khi3 kiN3 thiaN3 lan2 e5 Chu2 Ia5-sou Ki-tok."
        ],
        [
          "馬：陳--家牧師娘！著你lah，你是an2-choaN2著hiah艱苦來beh做背祖忘宗，鬼鬼怪怪e5二毛子，你看！你害死你e5子，kiam2也beh害死你e5查某子kap你家己mah？甚物耶穌m7耶穌，我看你亦是拜一拜。講一句好無？kiam2 m7是攏會tang3得救lah mah！",
          "Ma2: Tan5--ke bok8-su-niu5! tioh8 li2 lah, li2 si7 an2-choaN2 tioh8 hiah kan-khou2 lai5 beh choe3 poe7 chou2 bong7 chong, kui2-kui2 koai3-koai3 e5 Er-mau-chu, li2 khoaN3! Li2 hai7-si2 li2 e5 kiaN2, kiam2 ia7 beh hai7 si2 li2 e5 cha-bou2-kiaN2 kap li2 ka-ki7 mah? Sim2-mih8 Ia5-sou m7 Ia5-sou, goa2 khoaN3 li2 iah8 si7 pai3 chit8 pai3. kong2 chit8 ku3 ho2 bo5? kiam2 m7 si7 long2 oe7-tang3 tit-kiu3 lah mah!"
        ],
        [
          "老母：得救！Lin2 kiam2知甚物是得救？凡若信靠咱e5 子耶穌基督，伊釘ti7十字架頂，為著咱e5罪死，he就是得救，而且…",
          "Lau7-bu2: Tit-kiu3! Lin2 kiam2 chai sim2-mih8 si7 tit-kiu3? Hoan7-na7 sin3-kho3 lan2 e5 Chu2 Ia5-sou Ki-tok, I teng3 ti7 sip8-ji7-ke3 teng2, ui7 tioh8 lan2 e5 choe7 si2, he chiu7-si7 tit-kiu3, Ji5-chhiaN2........"
        ],
        [
          "么：而且甚物！老大！m7免聽chiah囉嗦，拜m7拜。",
          "Io: Ji5-chhiaN2 sim2-mih8! lau7-toa7! m7 bian2 thiaN chiah lo-so, pai3 m7 pai3."
        ],
        [
          "老母：拜！拜甚物！向甚物人跪拜，除了咱e5主耶穌以外，甚物人也boe7會教我拜！",
          "Lau7-bu2: Pai3! pai3 sim2-mih8! ng3 sim2-mih8 lang5 kui7-pai3, tu5-liau2 lan2 e5 Chu2 Ia5-sou i2-goa7, sim2-mih8 lang5 ia7 boe7-oe7 ka3 goa2 pai3 !"
        ],
        [
          "馬：Heh-eh！m7 bat好歹，m7聽苦勸，m7驚死！",
          "Ma2: Heh-eh! m7 bat ho2-phaiN2, m7 thiaN khou2-khng3, m7 kiaN si2 !"
        ],
        [
          "老母：死！我e5主耶穌講，「Hit e5 thai5身軀boe7會thai5靈魂--e5，m7免驚in，」lin2掠做提刀，提劍，就thang 哄我放sak我e5主耶穌mah？死ah！死！反轉thang hou7 阮較早去見疼阮e5主，ti7伊hia，真快樂無比。",
          "Lau7-bu2: Si2 ! goa2 e5 Chu2 Ia5-sou kong2, “Hit e5 thai5 seng-khu boe7-oe7 thai5 leng5-hun5--e5, m7 bian2 kiaN in,” lin2 liah8 choe3 theh8 to, theh8 kiam3, chiu7 thang haN2 goa2 pang3-sak goa2 e5 Chu2 Ia5-sou mah? Si2 ah! si2 ! hoan2-tng2 thang hou7 goan2 khah cha2 khi3 kiN3 thiaN3 goan2 e5 Chu2, ti7 I hia, chin khoai3-lok8 bo5 pi2."
        ],
        [
          "馬：真快樂無比！好！動手！（兩個聲悽慘喉叫，眾人吐氣e5聲，音樂效果）（轉場，開車）。",
          "Ma2: Chin khoai3-lok8 bo5 pi2 ! ho2! tang7 chhiu2!（nng7 e5 siaN chhiN-chham2 au5-kio3,cheng3-lang5 thou2-khui3 e5 siaN, im-gak8 hau7-ko2) (choan2-tiuN5, khui-chhia)."
        ],
        [
          "牧：（目屎四淋垂）拳匪用一支長鎗chhak8我e5老母kap小妹e5胸前透過ka脊。",
          "Bok8: (Bak8-sai2 si3-lam5-sui5)kun5-hui2 eng7 chit8 ki tng5 chhiuN chhak8 goa2 e5 lau7-bu2 kap sio2 be7 e5 heng-cheng5 thau3 ke3 ka-chiah."
        ],
        [
          "張：Ai-o3…Ai-o3…",
          "TiuN: Ai-o3...Ai-o3..."
        ],
        [
          "王：Ai-o3…真可惡！",
          "Ong5: Ai-o3...chin kho2-oN3！"
        ],
        [
          "牧：Che就是我食洋教所支出e5代價（犧牲）家產，小弟，小妹，老母…",
          "Bok8:Che chiu7-si7 goa2 chiah8 IuN5-kau3 sou2 chi-chhut e5 tai7-ke3 (hi-seng) ka-san2 ,sio2-ti7, sio2-be7, lau7-bu2."
        ],
        [
          "張：你老人真正食che苦痛lah。",
          "TiuN: Li2 lau7-lang5 chin-chiaN3 chiah8 che khou2-thang3 lah."
        ],
        [
          "王：以後e5情形是an2-choaN2？",
          "Ong5: I2-au7 e5 cheng5-heng5 si7 an2-choaN2?"
        ],
        [
          "牧：匪亂平定以後，老父kap我攏倒去故鄉，厝攏燒了了，厝nih e5人也無看見lah，阮tui3一個親目看見現場e5情形e5人，知影一切e5經過。",
          "Bok8: Hui2-loan7 peng5-teng7 i2-au7, lau7-pe7 kap goa2 long2 to3 khi3 kou3-hiong, chhu3 long2 sio liau2-liau2, chhu3-nih e5 lang5 ia7 bo5 khoaN3-kiN3 lah, goan2 tui3 chit8 e5 chhin-bak8 khoaN3-kiN3 hian7-tiuN5 e5 cheng5-heng5 e5 lang5, chai-iaN2 it-chhe3 e5 keng-ke3."
        ],
        [
          "張：In e5身屍有chhe7著無？",
          "TiuN: In e5 sin-si u7 chhe7 tioh8 bo5?"
        ],
        [
          "牧：Beh to2位去chhe7！當時in teh thai5人親像teh kha3烏麻，掘一個坑全部埋toa3 hit內面。",
          "Bok8: Beh to2-ui7 khi3 chhe7! tng-si5 in teh thai5 lang5 chhin-chhiuN7 teh kha3 ou-moa5, kut8 chit8 e5 khiN choan5-pou7 tai5 toa3 hit lai7-bin7."
        ],
        [
          "王：太殘忍lah，以後老人有chhe7著hiah e5兇手無？",
          "Ong5: Thai3 chan5-jim2 lah, i2-au7 lau7-lang5 u7 chhe7 tioh8 hiah e5 hiong-siu2 bo5?"
        ],
        [
          "牧：兇手！chhe7著lah，he是兩年以後e5代誌。",
          "Bok8: Hiong-siu2! chhe7 tioh8 lah, he si7 nng7 ni5 i2-au7 e5 tai7-chi3."
        ],
        [
          "王：怎樣chhe7著e5？送衙門辦in是無？",
          "Ong5: ChaiN2-iuN7 chhe7 tioh8 e5? Sang3 ge5-mng5 pan7 in si7 bo5?"
        ],
        [
          "牧：清朝尾明白西洋e5事務，知影西洋文字e5人無濟，有一個西洋機關愛我當翻譯做經理，一個月會tang3領兩百箍龍仔銀。",
          "Bok8: Chheng-tiau5 be2 beng5-pek8 Se-iuN5 e5 su7-bu7, chai-iaN2 Se-iuN5 bun5-ji7 e5 lang5 bo5 choe7, u7 chit8 e5 Se-iuN5 ki-koan ai3 goa2 tng hoan-ek8 choe3 keng-li2, chit8 ko3 geh8 oe7-tang3 nia2 nng7 pah khou leng5-a2-gun5."
        ],
        [
          "王：Ah！無扑算e5好頭路。",
          "Ong5: Ah! bo5 phah-sng3 e5 ho2 thau5-lou7."
        ],
        [
          "牧：總是我一下想著小弟小妹，老母tu2著害e5情景。就心中激動，我也應該將我e5 性命完全奉獻hou7我e5 主。",
          "Bok8:Chong2-si7 goa2 chit8-e7 siuN7 tioh8 sio2-ti7 sio2-be7, lau7-bu2 tu2 tioh8 hai7 e5 cheng5-keng2, chiu7 sim-tiong kek-tong7, goa2 ia7 eng-kai chiong goa2 e5 siN3-mia7 oan5-choan5 hong7-hian3 hou7 goa2 e5 Chu2."
        ],
        [
          "張：Tui3 an2-ni你老人就…",
          "TiuN: Tui3 an2-ni li2 lau7-lang5 chiu7....."
        ],
        [
          "牧：我就辭去hit e5一個月兩百龍仔銀e5西洋e5貿易商，甘願做一個月收入無到20箍e5散hiong傳道，而且我iau2-ku2特別選定一個所在－做我傳道e5第一站。",
          "Bok8: Goa2 chiu7 si5 khi3 hit e5 chit8 ko3 geh8 nng7 pah leng5-a2-gun5 e5 Se-iuN5 e5 bou7-ek8-siong ,kam-goan7 choe3 chit8 ko3 geh8 siu-jip8 bo5 kau3 20 khou e5 song3-hiong thoan5-to7, ji5-chhiaN2 goa2 iau2-ku2 tek8-piat8 soan2-teng7 chit8 e5 sou2-chai7 －choe3 goa2 thoan5-to7 e5 te7-it cham7."
        ],
        [
          "王：甚物所在？（音樂），（轉場），（tang！tang！鑼聲）。",
          "Ong5: Sim2-mih8 sou2-chai7? (im-gak8), (choan2 tiuN5) , (tang ! tang ! lo5 siaN)."
        ],
        [
          "牧：（Kong3鑼）。佈道會！佈道會！今e5暗7點，地點ti7 村nih城隍廟門口，歡迎逐家來聽，（tang！tang！鑼聲）。（風琴聲，會眾唱短歌e5聲），（來信耶穌！來信耶穌！來信耶穌現在！）",
          "Bok8: (Kong3 lo5).Pou3-to7-hoe7! Pou3-to7-hoe7! kim e5-am3 7 tiam2, toe7-tiam2 ti7 chhoan--nih Seng5-hong5-bio7 mng5-khau2, hoan-geng5 tai7-ke lai5 thiaN, (tang ! tang ! lo5 siaN).(Hong-khim5 siaN, hoe7-chiong3 chhiuN3 te2 koa e5 siaN), (Lai5 sin3 Ia5-sou ! lai5 sin3 Ia5-sou ! lai5 sin3 Ia5-sou hian7-chai7!)"
        ],
        [
          "牧：請各位aN3頭，阮代先來祈禱慈悲e5天父，疼咱e5 主耶穌，我感謝你，今仔日你引chhoa7我來到這e5庄社。求你e5 恩典臨到chia e5每一個人e5中間，懇求你加添hou7我疼心，忍耐e5心來幫贊服侍這庄nih e5人，求主kap阮相kap ti7--teh，祝福今e5昏e5佈道會，靠耶穌基督e5名。A-men。（音樂小可停）。",
          "Bok8: ChhiaN2 kok-ui7 aN3-thau5, goan2 tai7-seng lai5 ki5-to2 Chu5-pi e5 ThiN-pe7 , thiaN3 lan2 e5 Chu2 Ia5-sou, goa2 kam2-sia7 Li2, kin-a2-jit8 Li2 in2-chhoa7 goa2 lai5 kau3 chit e5 chng-sia7. kiu5 Li2 e5 un-tian2 lim5-kau3 chia e5 mui2 chit8 e5 lang5 e5 tiong-kan, khun2-kiu5 Li2 ke-thiN hou7 goa2 thiaN3-sim, jim2-nai7 e5 sim lai5 pang-chan7 hok8-sai7 chit chng--nih e5 lang5, kiu5 Chu2 kap goan2 saN-kap ti7--teh, chiok-hok kim e5-hng e5 pou3-to7-hoe7, kho3 Ia5-sou Ki-tok e5 mia5. A-men.(Im-gak8 sio2-khoa2 theng5)."
        ],
        [
          "牧：請各位聽我讀一段聖經，ti7馬太福音傳5章38節到48節。Che是耶穌ti7世間e5 時，親嘴對人教示e5話：「Lin2 bat聽見有話講，目珠賠目珠，嘴齒賠嘴齒；但是我ka7 lin2講，莫得kap歹抵敵；若有人搧你正爿e5嘴phoe2，to3爿e5亦越hou7伊。有人愛告你，提你e5 內衫，外衫亦放hou7伊。有人勉強你行一哩，就kap伊行兩哩。Tui3你求e5，hou7伊；beh ka7你借e5，莫得越走。Lin2 bat聽見有話講，著疼你e5 厝邊，怨恨你e5 對敵；但是我ka7 lin2講。對敵lin2 e5，著疼in；窘逐lin2 e5，著替in祈禱；hou7 lin2成做lin2 ti7天nih e5父e5子…（會眾唱短歌e5聲）（轉場）",
          "Bok8: ChhiaN2 kok-ui7 thiaN goa2 thak8 chit8 toaN7 Seng3-keng, ti7 Ma2-thai3 Hok-im-toan7 5 chiuN 38 chat kau3 48 chat. Che si7 Ia5-sou ti7 se3-kan e5 si5, chhin-chhui3 tui3 lang5 ka3-si7 e5 oe7: ”Lin2 bat thiaN-kiN3 u7 oe7 kong2, Bak8-chiu pe5 bak8-chiu, chhui3-khi2 pe5 chhui3-khi2; na7 si7 goa2 ka7 lin2 kong2, Bok8-tit kap phaiN2 ti2-tek8; na7 u7 lang5 sian3 li2 chiaN3-peng5 e5 chhui3-phoe2, to3-peng5--e5 iah8 oat8 hou7 i. U7 lang5 ai3 ko3 li2, theh8 li2 e5 lai7-saN, goa7-saN iah8 pang3 hou7 i. U7 lang5 bian2-kiong2 li2 kiaN5 chit8 li2, chiu7 kap i kiaN5 nng7 li2. Tui3 li2 kiu5 e5, hou7 i; beh ka7 li2 chioh e5,boh8-tit oat8-chau2. Lin2 bat thiaN-kiN3 u7 oe7 kong2, Tioh8 thiaN3 li2 e5 chhu3-piN, oan3-hun7 li2 e5 tui3-tek8; na7 si7 goa2 ka7 lin2 kong2. Tui3 tek8 lin2 e5, tioh8 thiaN3 in; khun2-tiok8 lin2 e5, tioh8 thoe3 in ki5-to2; hou7 lin2 chiaN5-choe3 lin2 ti7 thiN--nih e5 Pe7 e5 kiaN2... (Hoe7-chiong3 chhiuN3 te2-koa e5 siaN)(choan2-tiuN5)"
        ],
        [
          "么：（Tok8！tok8！扑門e5聲）。老馬緊開門。",
          "Io: (Tok8 ! tok8 ! Phah mng5 e5 siaN). Lau7 Ma2 kin2 khui mng5."
        ],
        [
          "馬：（開門）。是甚物人？",
          "Ma2: (Khui mng5). Si7 sim2-mih8 lang5?"
        ],
        [
          "么：大事無好！",
          "Io: Toa7 su7 bo5 ho2!"
        ],
        [
          "馬：甚物代誌，m7 免chhiN狂，慢慢仔講。",
          "Ma2: Sim2-mih8 tai7-chi3, m7 bian2 chhiN-kong5,ban7-ban7-a2 kong2."
        ],
        [
          "么：咱庄--nih今仔日傳洋教e5人來，你猜看是甚物人？",
          "Io: Lan2 chng--nih kin-a2-jit8 thoan5 IuN5-kau3 e5 lang5 lai5, li2 chhai khoaN3 si7 sim2-mih8 lang5?"
        ],
        [
          "馬：是甚物人？較緊講！",
          "Ma2: Si7 sim2-mih8 lang5? khah kin2 kong2!"
        ],
        [
          "么：陳牧師e5大子，iau2會記得boe7？今beh an2-choaN2？",
          "Io: Tan5 Bok8-su e5 toa7-kiaN2, iau2 oe7 ki3-tit boe7? TaN beh an2-choaN2?"
        ],
        [
          "馬：你是an2-choaN2知影？",
          "Ma2: Li2 si7 an2-choaN2 chai-iaN2?"
        ],
        [
          "么：知影！我有看見leh。",
          "Io: Chai-iaN2! goa2 u7 khoaN3-kiN3 leh."
        ],
        [
          "馬：看見，是ti7 to2位？",
          "Ma2: KhoaN3-kiN3, si7 ti7 to2-ui7?"
        ],
        [
          "么：E7晡有人ti7外口kong3鑼，講是甚物佈道會，下午7點ti7庄nih8 e5城隍廟口，你kiam2有聽著？",
          "Io: E7-pou u7 lang5 ti7 goa7-khau2 kong3-lo5, kong2 si7 sim2-mih8 pou3-to7-hoe7, ha7-ngou2 7 tiam2 ti7 chng--nih8 e5 Seng5-hong5-bio7 khau2, li2 kiam2 u7 thiaN tioh8?"
        ],
        [
          "馬：有聽著，也有聽著聲，m7-ku2貧憚去hia看。",
          "Ma2: U7 thiaN tioh8, ia7 u7 thiaN tioh8 siaN, m7-ku2 pin5-toaN7 khi3 hia khoaN3."
        ],
        [
          "么：是lah，我也只有看看leh，路邊有人指我講，這位摃鑼傳教e5，就是阮過去thai5死伊e5 老母，小弟，小妹e5陳牧師e5大子。",
          "Io: Si7 lah, goa2 ia7 chi2-u7 khoaN3-khoaN3 leh, lou7-piN u7 lang5 ki2 goa2 kong2, Chit ui7 kong3-lo5 thoan5-kau3 e5, chiu7-si7 goan2 ke3-khi3 thai5-si2 i e5 lau7-bu2, sio2-ti7, sio2-be7 e5 Tan5 Bok8-su e5 toa7-kiaN2."
        ],
        [
          "馬：Ah！Chiah-nih tu2好。",
          "Ma2: Ah! Chiah-nih tu2-ho2."
        ],
        [
          "么：到e5暗七點，趁暗暗，我也行到城隍廟門口，遠遠企teh聽伊講甚物！",
          "Io: Kau3 e5-am3 chhit tiam2, than3 am3-am3,goa2 ia7 kiaN5 kau3 Seng5-hong5-bio7 mng5-khau2, hng7-hng7 khia7 teh thiaN i kong2 sim2-mih8!"
        ],
        [
          "馬：伊講甚物？",
          "Ma2: I kong2 sim2-mih8?"
        ],
        [
          "么：我kan-ta企ti7遠遠聽無真清楚，甚物怨恨對敵，疼對敵。",
          "Io: Goa2 kan-ta khia7 ti7 hng7-hng7 thiaN bo5 chin chheng-chho2, sim2-mih8 oan3-hun7 tui3-tek8, thiaN3 tui3-tek8."
        ],
        [
          "馬：（恬恬想）。咱煞boe7 tang3 bih幾日仔，咱厝nih e5人beh an2-choaN2？Koh伊既然是有心beh來e5，煞m7 是調查佈置好--lah，我看咱逃走也boe7 tang3 脫出伊e5 手。",
          "Ma2: (Tiam7-tiam7 siuN7). Lan2 soa3 boe7 tang3 bih kui2-jit8-a2, lan2 chhu3-nih e5 lang5 beh an2-choaN2? Koh i ki3-jian5 si7 u7 sim beh lai5 e5, soa3 m7 si7 tiau7-cha pou3-ti3 ho2 lah, goa2 khoaN3 lan2 to5-chau2 ia7 boe7 tang3 thoat-chhut i e5 chhiu2."
        ],
        [
          "么：若an2-ni，咱beh怎樣？",
          "Io: Na7 an2-ni, lan2 beh chaiN2-iuN7?"
        ],
        [
          "馬：Oh！我想，既然伊來lah，是an2-choaN2無代先下手掠阮？",
          "Ma2: Oh! goa2 siuN7, ki3-jian5 i lai5 lah, si7 an2-choaN2 bo5 tai7-seng he7-chhiu2 liah8 goan2?"
        ],
        [
          "么：奇怪！我；抑是想an2-ni。",
          "Io: Ki5-koai3 ! goa2 ; a2 si7  siuN7 an2-ni."
        ],
        [
          "馬：代誌到an2-ni，煩惱也無路用，咱先bih幾日仔才koh講，只好出在伊去。（音樂小可停）。",
          "Ma2: Tai7-chi3 kau3 an2-ni, hoan5-lo2 ia7 bo5 lou7-eng7, lan2 seng bih kui2-jit8-a2 chiah koh kong2, chi2-ho2 chhut-chai7 i khi3. (Im-gak8 sio2-khoa2 theng5)."
        ],
        [
          "么：老馬，已經過10日lah，怎樣連一sut仔動靜都無？",
          "Io: Lau7 Ma2, i2-keng ke3 10 jit8 lah, chaiN2-iuN7 lian5 chit8-sut-a2 tong7-cheng7 to bo5?"
        ],
        [
          "馬：Aih！我講lah，無甚物影響，看這個款那親像m7 是beh來報仇e5。",
          "Ma2: Aih! goa2 kong2 lah, bo5 sim2-mih8 eng2-hiong2, khoaN3 chit e5 khoan2 na2 chhin-chhiuN7 m7 si7 beh lai5 po3-siu5 e5."
        ],
        [
          "么：聽講這10日來，hit e5 陳--家大子遍行歸庄，和氣藹藹，苦勸人信耶穌，庄nih e5人攏請伊食飯，對待伊真好。",
          "Io: ThiaN kong2 chit 10 jit8 lai5, hit e5 Tan5--ka toa7-kiaN2 pian3-kiaN5 kui chng, ho5-khi3 ai2-ai2, khou2-khng3 lang5 sin3 Ia5-sou, chng--nih e5 lang5 long2 chhiaN2 i chiah8-png7, tui3-thai7 i chin ho2."
        ],
        [
          "馬：M7知伊有去阮厝--nih無？",
          "Ma2: M7 chai i u7 khi3 goan2 chhu3-nih bo5?"
        ],
        [
          "么：有，去幾若擺，koh hou7 hiah e5囡仔一寡糖仔kap尪仔圖。",
          "Io: U7, khi3 kui2-na7 pai2, koh hou7 hiah e5 gin2-na2 chit8-koa2 thng5-a2 kap ang-a2-tou5."
        ],
        [
          "馬：（想一下）。照我看，人真實信耶穌，m7 是為著甚物報仇，今來講，咱以前對in所做也實在真無天良。",
          "Ma2: (SiuN7 chit8-e7). Chiau3 goa2 khoaN3, lang5 chin-sit8 sin3 Ia5-sou, m7 si7 ui7 tioh8 sim2-mih8 po3-siu5, taN lai5 kong2, lan2 i2-cheng5 tui3 in sou2 choe3 ia7 sit8-chai7 chin bo5 thian-liong5."
        ],
        [
          "么：伊iau2-ku2 an2-ni對待咱，我e5 心也感覺boe7 tang3過，咱beh怎樣？",
          "Io: I iau2-ku2 an2-ni tui3-thai7 lan2, goa2 e5 sim ia7 kam2-kak boe7 tang3 ke3, lan2 beh chaiN2-iuN7?"
        ],
        [
          "馬：今著an2-ni，咱著請全庄e5老大賢人（頭人）辦幾塊酒桌，放幾ko e5聯炮ka7 in陪罪，甘願接受in e5刑罰。",
          "Ma2: TaN tioh8 an2-ni, lan2 tioh8 chhiaN2 choan5-chng e5 lau7-toa7 hian5-jin5 (thau5-lang5) pan7 kui2 te3 chiu2-toh, pang3 kui2 ko e5 lian5-phau3 ka7 in pe5-choe7, kam-goan7 chiap-siu7 in e5 heng5-hoat8."
        ],
        [
          "么：Beh罵，beh扑，beh thai5，我老么攏出在伊，決斷無推辭甘願承受。",
          "Io: Beh me7, beh phah, beh thai5, goa2 lau7 Io long2 chhut-chai7 i, koat-toan3 bo5 the-si5 kam-goan7 seng5-siu7."
        ],
        [
          "馬：好，咱就an2-ni做。（音樂）（轉場炮聲，人聲大鬧熱）。",
          "Ma2: Ho2, lan2 chiu7 an2-ni choe3. (Im-gak8) (Choan2-tiuN5 phau3 siaN, lang5 siaN toa7 nau7-jiat8)."
        ],
        [
          "馬：來lah，來lah，陳--家大少爺來lah。",
          "Ma2: Lai5 lah, lai5 lah, Tan5--ka toa7 siau3-ia5 lai5 lah."
        ],
        [
          "么：大少爺，耶穌先生，請你坐。",
          "Io: Toa7 siau3-ia5, Ia5-sou Sian-siN, chhiaN2 li2 che7."
        ],
        [
          "牧：馬先生，你thai2著hiah功夫，加開錢。",
          "Bok8: Ma2 Sian-siN, li2 thai2 tioh8 hiah kang-hu, ke khai chiN5."
        ],
        [
          "馬：無nouh，無nouh，幾桌薄酒粗菜，略仔表示點心e5意思。",
          "Ma2: Bo5 nouh, bo5 nouh, kui2 toh poh8 chiu2 chhou-chhai3, lioh8-a2 piau2-si7 tiam2-sim e5 i3-su3."
        ],
        [
          "牧：各位阿伯，阿叔請坐，boe7堪得，boe7堪得。（眾人e5聲）大少爺請坐。",
          "Bok8: Kok-ui7 a-peh, a-chek chhiaN2 che7, boe7 kham-tit, boe7 kham-tit. (Cheng3-lang5 e5 siaN) Toa7 siau3-ia5 chhiaN2 che7."
        ],
        [
          "么：（捧茶）。大少爺，請用茶。",
          "Io: ( Phang5 te5). Toa7 siau3-ia5, chhiaN2 eng7 te5."
        ],
        [
          "牧：多謝，多謝。",
          "Bok8: To-sia7, to-sia7."
        ],
        [
          "么：（提薰）。大少爺，請suh薰。",
          "Io: (Theh8 hun). Toa7 siau3-ia5, chhiaN2 suh hun."
        ],
        [
          "牧：多謝，我無食薰。",
          "Bok8: To-sia7, goa2 bo5 chiah8 hun."
        ],
        [
          "馬：大少爺，今仔日多謝你相公，tu2好庄nih e5諸位長輩也在座，我過去做e5代誌實在重罪該死。",
          "Ma2: Toa7 siau3-ia5, kin-a2-jit8 to-sia7 li2 siong3-kong, tu2-ho2 chng--nih e5 chu-ui7 tiong2-poe3 ia7 chai7 cho7, goa2 ke3-khi3 choe3 e5 tai7-chi3 sit8-chai7 tang7 choe7 kai si2."
        ],
        [
          "么：我老么也應該死。",
          "Io: Goa2 lau7 Io ia7 eng-kai si2."
        ],
        [
          "馬：你大少爺，俗語講得好，宰相腹肚內好駛船…",
          "Ma2: Li2 Toa7 Siau3-ia5, siok8-gu2 kong2 tit ho2, chaiN2-siong3 pak-tou2 lai7 ho2 sai2 chun5........"
        ],
        [
          "么：大人無記小人e5過失。",
          "Io: Tai7-jin5 bo5 ki3 siau2-jin5 e5 ke3-sit."
        ],
        [
          "馬：老么，m7免插，聽我講……你大少爺，真多謝你寬賜我馬大頭這條命，我今世，來世，攏無boe7記得你e5大恩，大德。",
          "Ma2: Lau7 Io, m7 bian2 chhap, thiaN goa2 kong2....li2 toa7 siau3-ia5, chin to-sia7 li2 khoan-su3 goa2 Ma2 Toa7-thau5 chit tiau5 mia7, goa2 kim-se3, lai5-se3, long2 bo5 boe7 ki3-tit li2 e5 toa7 un, toa7 tek."
        ],
        [
          "牧：講甚物？馬先生，過去e5代誌也m7免怨你，he是魔鬼ti7你e5目珠，教你行ti7烏暗，所做e5 m7是出對家己e5事，koh也m7是你一個人e5事，事情既然過去就hou7伊過去，咱無必要講lah。",
          "Bok8: Kong2 sim2-mih8? Ma2 Sian-siN, ke3-khi3 e5 tai7-chi3 ia7 m7 bian2 oan3 li2, he si7 Mou5-kui2 ti7 li2 e5 bak8-chiu, ka3 li2 kiaN5 ti7 ou-am3, sou2 choe3 e5 m7 si7 chhut tui3 ka-ki7 e5 su7, koh ia7 m7 si7 li2 chit8 e5 lang5 e5 su7, su7-cheng5 ki3-jian5 ke3-khi3 chiu7 hou7 i ke3--khi3, lan2 bo5 pit-iau3 kong2 lah."
        ],
        [
          "馬：（流目屎）。總是我心內實在boe7得過，我beh當chiah e5庄nih長輩e5面前，ka7你磕頭，甘願賠罪，beh來聽大少爺所吩咐e5。",
          "Ma2: (Lau5 bak8-sai2). Chong2-si7 goa2 sim-lai7 sit8-chai7 boe7 tit ke3, goa2 beh tng chiah e5 chng--nih tiong2-poe3 e5 bin7-cheng5, ka7 li2 khap8 thau5, kam-goan7 pe5 choe7, beh lai5 thiaN toa7 siau3-ia5 sou2 hoan-hu3 e5."
        ],
        [
          "么：我老么向大少爺你磕一百擺頭。",
          "Io: Goa2 lau7 Io hiong3 toa7 siau3-ia5 li2 khap8 chit8 pah pai2 thau5."
        ],
        [
          "牧：He boe7用tit，he boe7用tit，千萬m7-thang an2-ni，在咱一般e5看起來，你過去殺害我e5老母，小弟，小妹應該ka7我賠罪，總是咱ti7主耶穌e5面前攏是罪人，因為聖經講，世間人攏犯罪，虧欠上帝e5榮耀，只有咱認家己e5罪，上帝是信實e5，是公義e5，的確beh赦免咱e5罪，洗清氣咱一切e5不義。",
          "Bok8: He boe7 eng7-tit, he boe7 eng7-tit, chhian-ban7 m7-thang an2-ni, chai7 lan2 it-poaN e5 khoaN3--khi2-lai5, li2 ke3-khi3 sat-hai7 goa2 e5 lau7-bu2, sio2-ti7, sio2-be7 eng-kai ka7 goa2 pe5 choe7, chong2-si7 lan2 ti7 Chu2 Ia5-sou e5 bin7-cheng5 long2 si7 choe7-jin5, in-ui7 Seng3-keng kong2, Se3-kan lang5 long2 hoan7-choe7, khui-khiam3 Siong7-te3 e5 eng5-iau7,chi2-u7 lan2 jin7 ka-ki7 e5 choe7, Siong7-te3 si7 sin3-sit8 e5, si7 kong-gi7 e5, tek-khak beh sia3-bian2 lan2 e5 choe7, soe2 chheng-khi3 lan2 it-chhe3 e5 put-gi7 ."
        ],
        [
          "馬：耶穌會赦免阮e5罪抑boe7？",
          "Ma2: Ia5-sou oe7 sia3-bian2 goan2 e5 choe7 a2 boe7?"
        ],
        [
          "牧：會，會，伊ti7十字架頂，為咱死，為咱罪惡e5工錢，付出了死，伊流e5寶血，thang洗清咱一切e5坐掛，凡若到伊面前來e5，伊一個也無放sak，只有你相信伊。",
          "Bok8: Oe7, oe7, I ti7 sip8-ji7-ke3 teng2, ui7 lan2 si2,ui7 lan2 choe7-ok e5 kang-chiN5, hu3 chhut liau2 si2, I lau5 e5 po2-huih, thang soe2-chheng lan2 it-chhe3 e5 choe7-koa3, hoan7-na7 kau3 I bin7-cheng5 lai5 e5, I chit8 e5 ia7 bo5 pang3-sak, chi2-u7 li2 siong-sin3 I."
        ],
        [
          "么：我beh信伊，我beh信伊。",
          "Io: Goa2 beh sin3 I, goa2 beh sin3 I."
        ],
        [
          "馬：老么，是，咱著信靠這位救咱e5耶穌，thang除去咱e5罪孽，大少爺，親像我這款e5人kiam2會堪tit？",
          "Ma2: Lau7 Io, si7, lan2 tioh8 sin3-kho3 chit ui7 kiu3 lan2 e5 Ia5-sou, thang tu5-khi3 lan2 e5 choe7-giat8, toa7 siau3-ia5, chhin-chhiuN7 goa2 chit khoan2 e5 lang5 kiam2 oe7 kham-tit?"
        ],
        [
          "么：大少爺，親像我chiah-nih歹kiam2也會堪tit？",
          "Io: Toa7 siau3-ia5, chhin-chhiuN7 goa2 chiah-nih phaiN2 kiam2 ia7 oe7 kham-tit?"
        ],
        [
          "牧：會堪tit，會堪tit，真感謝咱e5父上帝主耶穌，今日hou7我看著你奇妙e5作為，你極大e5榮耀，你會hou7萬人認罪悔改歸向你。（眾人e5聲）大少爺正是寬宏大量，耶穌先生真好。",
          "Bok8: Oe7 kham-tit, oe7 kham-tit, chin kam2-sia7 lan2 e5 Pe7 Siong7-te3 Chu2 Ia5-sou,kim-jit8 hou7 goa2 khoaN3 tioh8 Li2 ki5-biau7 e5 chok-ui5, Li2 kek8-toa7 e5 eng5-iau7, Li2 oe7 hou7 ban7 lang5 jin7-choe7 hoe2-kai2 kui-ng3 Li2.(Cheng3-lang5 e5 siaN) Toa7 siau3-ia5 chiaN3 si7 khoan-hong5 tai7-liong7, Ia5-sou Sian-siN chin ho2."
        ],
        [
          "馬、么：（流目屎）（歡喜）。大少爺，真多謝你，koh較感謝救阮e5主耶穌。",
          "Ma2, Io: (Lau5 bak8-sai2) (hoaN-hi2). Toa7 siau3-Ia5, chin to-sia7 li2, koh khah kam2-sia7 kiu3 goan2 e5 Chu2 Ia5-sou."
        ],
        [
          "牧：M7免客氣lah，攏著感謝咱e5主耶穌（轉向大眾）。今日有勞煩諸位先生e5大駕，實在boe7堪tit，以後請各位常常到我e5小禮拜堂來聽福音。（眾人e5聲）一定，一定來。（音樂）。（轉場火車開e5聲）。",
          "Bok8: M7 bian2 khek-khi3 lah, long2 tioh8 kam2-sia7 lan2 e5 Chu2 Ia5-sou (Choan2 ng3 tai7-chiong3). Kim-jit8 u7 lo5-hoan5 chu-ui7 sian-siN e5 tai7 ka3, sit8-chai7 boe7 kham-tit, i2-au7 chhiaN2 kok-ui7 siong5-siong5 kau3 goa2 e5 sio2 le2-pai3-tng5 lai5 thiaN hok-im.(Cheng3-lang5 e5 siaN) It-teng7, it-teng7 lai5.(Im-gak8). (Choan2-tiuN5 he2-chhia khui e5 siaN)."
        ],
        [
          "牧：（情感流露）。為著這場e5是非恩怨，無到一年，hit庄nih e5人攏總信耶穌雖然我失去了小妹，老母，總是卻得著hiah-nih濟失喪e5人，我e5 心就安慰lah，我知疼我e5 主耶穌e5心，亦得著滿足。",
          "Bok8: (Cheng5-kam2 liu5-lou7). Ui7 tioh8 chit tiuN5 e5 si7-hui un-oan3, bo5 kau3 chit8 ni5, hit chng--nih e5 lang5 long2-chong2 sin3 Ia5-sou Sui-jian5 goa2 sit-khi3 liau2 sio2-be7, lau7-bu2, chong2-si7 khiok tit tioh8 hiah-nih choe7 sit-song3 e5 lang5, goa2 e5 sim chiu7 an-ui3 lah, goa2 chai thiaN3 goa2 e5 Chu2 Ia5-sou e5 sim, iah8 tit tioh8 moa2-chiok."
        ],
        [
          "張：你老人實在真偉大。",
          "TiuN: Li2 lau7-lang5 sit8-chai7 chin ui2-tai7."
        ],
        [
          "牧：A7有，m7 是靠我家己，我boe7算得甚物，我靠hit個加添hou7我氣力e5，凡事攏會。",
          "Bok8: A7 u7, m7 si7 kho3 goa2 ka-ki7, goa2 boe7 sng3 tit sim2-mih8, goa2 kho3 hit e5 ke-thiN hou7 goa2 khui3-lat8 e5, hoan7-su7 long2 oe7."
        ],
        [
          "王：這60年來，老先生攏繼續做傳教e5工是無？",
          "Ong5: Chit 60 ni5 lai5, lau7 sian-siN long2 ke3-siok8 choe3 thoan5-kau3 e5 kang si7 bo5?"
        ],
        [
          "牧：是，每擺當我tu2著傳道e5工作上冷淡，退後，灰心抑是心志想beh改行做其他工作e5 時陣，想著老母，小弟，小妹受害e5情景，小庄社全庄e5人歸主e5情景，就ti7我e5 心內沖出hou7我重新得著氣力，奮起為主做工。這幾十年來得著主e5恩典，也親像使徒保羅ti7聖經講，Hit e5征戰好e5征戰，我今已經打過了，著走e5路，我已經走過了，所信e5道理我已經守lah。",
          "Bok8: Si7, mui2 pai2 tng goa2 tu2 tioh8 thoan5-to7 e5 kang-chok siong7 leng2-tam7, the3-au7, hoe-sim a2 si7 sim-chi3 siuN7 beh kai2 kiaN5 choe3 ki5-thaN kang-chok e5 si5-chun7, siuN7 tioh8 lau7-bu2, sio2-ti7, sio2-be7 siu7 hai7 e5 cheng5-keng2, sio2 chng-sia7 choan5 chng e5 lang5 kui Chu2 e5 cheng5-keng2, chiu7 ti7 goa2 e5 sim-lai7 chheng3 chhut hou7 goa2 teng5-sin tit tioh8 khui3-lat8, hun3-khi2 ui7 Chu2 choe3 kang. Chit kui2 chap8 ni5 lai5 tit tioh8 Chu2 e5 un-tian2, ia7 chhin-chhiuN7 su3-tou5 Po2-lo5 ti7 seng3-keng kong2, Hit e5 cheng-chian3 ho2 e5 cheng-chian3, goa2 taN i2-keng taN2--ke3 liau2 ,tioh8 chau2 e5 lou7 , goa2 i2-keng chau2 ke3 liau2, sou2 sin3 e5 to7-li2 goa2 i2-keng siu2 lah."
        ],
        [
          "張：你老先生e5故事真正hou7我受感動，我真歡喜，好運ti7車頂tu2著老先生。",
          "TiuN: Li2 lau7 sian-siN e5 kou3-su7 chin-chiaN3 hou7 goa2 siu7 kam2-tong7, goa2 chin hoaN-hi2 ,ho2 un7 ti7 chhia-teng2 tu2 tioh8 lau7 sian-siN."
        ],
        [
          "王：Aih！che真正是傳奇巧e5故事，以後我也beh講hou7別人聽。",
          "Ong5: Aih! che chin-chiaN3 si7 thoan5 ki5-kha2 e5 kou3-su7, i2-au7 goa2 ia7 beh kong2 hou7 pat8 lang5 thiaN."
        ],
        [
          "（火車彈e5聲）（音樂）",
          "(He2-chhia tan5 e5 siaN) (Im-gak8)"
        ],
        [
          "—完—",
          "----Oan5----"
        ]
      ],
      "篇名": "話劇--食洋教"
    }
  ]
}
