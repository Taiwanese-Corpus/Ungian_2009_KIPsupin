{
  "作者": "鄭良光",
  "出版年": "2007",
  "出版者": "國史館",
  "文類": "演講訪談",
  "書名": "台語文運動訪談暨史料彙編",
  "書寫系統": "漢羅",
  "資料": [
    {
      "段": [
        [
          "台文e5啟蒙kap商學e5背景",
          "Tai5-bun5 e5 khe2-beng5 kap siong-hak8 e5 poe7-keng2"
        ],
        [
          "我1949年出世ti7台南，阮hit e5社區long2講台灣話，我到國校進前iau2 be7曉講北京話，學校老師e5北京話ma7 m7是講chiok準，所以kap朋友講北京話，「台灣腔」long2 chiok重。",
          "Goa2 1949 ni5 chhut-si3 ti7 Tai5-lam5, goan2 hit e5 sia7-khu long2 kong2 Tai5-oan5-oe7, goa2 kau3 kok-hau7 chin3-cheng5 iau2 be7-hiau2 kong2 Pak-kiann-oe7, hak8-hau7 lau7-su e5 Pak-kiann-oe7 ma7 m7 si7 kong2 chiok chun2, sou2-i2 kap peng5-iu2 kong2 Pak-kiann-oe7, “Tai5-oan5 khiunn” long2 chiok tang7."
        ],
        [
          "但是我ti7台南be7感覺咱講北京話有chiok嚴重e5腔，到台北了後kap台北囡仔鬥陣講話，long2會hong5笑。甚至老師講北京話e5腔koh比學生khah重。所以hiong5-hiong5禁止講台語、全面教北京話，當然大家學e5是學tioh8『洋京幫』、半桶師e5北京話，broken Chinese。",
          "Tan7-si7 goa2 ti7 Tai5-lam5 be7 kam2-kak lan2 kong2 Pak-kiann-oe7 u7 chiok giam5-tiong7 e5 khiunn, kau3 Tai5-pak liau2-au7 kap Tai5-pak gin2-a2 tau3-tin7 kong2-oe7, long2 e7 hong5 chhio3. Sim7-chi3 lau7-su kong2 Pak-kiann-oe7 e5 khiunn koh pi2 hak8-seng khah tang7. Sou2-i2 hiong5-hiong5 kim3-chi2 kong2 Tai5-gi2, choan5-bin7 ka3 Pak-kiann-oe7, tong-jian5 tak8-ke oh8 e5 si7 oh8 tioh8『洋京幫』, poann3-thang2-sai e5 Pak-kiann-oe7, broken Chinese."
        ],
        [
          "初中e5時，有1寡老師日本時代留loh8來e5，in北京話講kah chiok食力，我想，若像in chiah好e5教育背景，絕對m7是kan-tann做初中老師e5人才nia7-nia7。我去台南二中，chiok濟老師講腔chiok重e5中文（中國腔），有時聽伊e5話，講beh到1學期，khah知影in beh講siann2-mih8款。我是真懷疑in e5學歷是m7是真e5。",
          "Chhou-tiong e5 si5, u7 chit8-koa2 lau7-su Jit8-pun2 si5-tai7 lau5--loh8-lai5-e5, in Pak-kiann-oe7 kong2 kah chiok chiah8-lat8, goa2 siunn7, na7 chhiunn7 in chiah ho2 e5 kau3-iok8 poe7-keng2, choat8-tui3 m7 si7 kan-tann cho3 chhou-tiong lau7-su e5 jin5-chai5 nia7-nia7. Goa2 khi3 Tai5-lam5 Ji7-tiong, chiok che7 lau7-su kong2 khiunn chiok tang7 e5 Tiong-bun5 (Tiong-kok khiunn), u7-si5 thiann i e5 oe7, kong2 beh kau3 1 hak8-ki5, khah chai-iann2 in beh kong2 siann2-mih8 khoan2. Goa2 si7 chin hoai5-gi5 in e5 hak8-lek8 si7 m7 si7 chin--e5."
        ],
        [
          "Goan2媽媽be7曉講華語ma7 m7 bat字，goan2爸爸小khoa2會曉，可能是讀日文kap漢學仔e5背景，ma7 ke減趣味寫1寡稿，有經營1間西藥房。Goan2 an3 goan2阿公e5手to7是基督教徒，goan2老父有講siong7大e5遺憾是無hou7 goan2媽媽學tioh8白話字，因為若學白話字，接受e5智識會ke chiok闊。",
          "Goan2 ma-ma be7-hiau2 kong2 Hoa5-gi2 ma7 m7 bat ji7, goan2 pa-pa sio2-khoa2 e7-hiau2, kho2-leng5 si7 thak8 Jit8-bun5 kap Han3-oh8-a2 e5 poe7-keng2, ma7 ke-kiam2 chhu3-bi7 sia2 chit8-koa2 ko2, u7 keng-eng5 1 keng se-ioh8-pang5. Goan2 an3 goan2 a-kong e5 chhiu2 to7-si7 Ki-tok-kau3-tou5, goan2 lau7-pe7 u7 kong2 siong7 toa7 e5 ui5-han7 si7 bo5 hou7 goan2 ma-ma oh8 tioh8 peh8-oe7-ji7, in-ui7 na7 oh8 peh8-oe7-ji7, chiap-siu7 e5 ti3-sek e7 ke chiok khoah."
        ],
        [
          "高中讀台南二中，ah來是淡江文理學院企業管理，ah來美國Hawaii大學e5企業管理碩士，ti7 Hawaii上班1冬，然後才來chia (Los Angeles），無koh tng2台灣，留ti7 chia主要機會be7-bai2，我做國際貿易，tiam3美國市場當然khah好。",
          "Ko-tiong thak8 Tai5-lam5 Ji7-tiong, ah lai5 si7 Tam7-kang Bun5-li2 Hak8-inn7 khi3-giap8 koan2-li2, ah lai5 Bi2-kok Hawaii Tai7-hak8 e5 khi3-giap8 koan2-li2 sek-su7, ti7 Hawaii siong7-pan 1 tang, jian5-au7 chiah lai5 chia (Los Angeles), bo5 koh tng2 Tai5-oan5, lau5 ti7 chia chu2-iau3 ki-hoe7 be7-bai2, goa2 cho3 kok-che3 bou7-ek8, tiam3 Bi2-kok chhi7-tiunn5 tong-jian5 khah ho2."
        ],
        [
          "Goan2哥哥（2兄，鄭良偉）ke我18歲，是對我e5啟蒙siong7重要e5人，人生規劃bang3講，to7就台語文部份來看。我差不多初中，伊就出國--a3，去美國、英國，koh來美國。",
          "Goan2 ko-ko ( ji7-hiann, Tenn7 Liong5-ui2) ke goa2 18 hoe3, si7 tui3 goa2 e5 khe2-beng5 siong7 tiong7-iau3 e5 lang5, jin5-seng kui-oe7 bang3 kong2, to7 chiu7 Tai5-gi2-bun5 pou7-hun7 lai5 khoann3. Goa2 chha-put-to chhou-tiong, i to7 chhut-kok--a3, khi3 Bi2-kok, Eng-kok, koh lai5 Bi2-kok."
        ],
        [
          "伊有1遍to3去ti7台灣，我記kah chiok清楚，伊iau2-boe7 tng2到厝，to7有人kha3電話來關心，講tang時轉來，當然是long2真好禮。大嫂感覺真奇怪，thai3會門口long2有憲兵teh徛？",
          "I u7 1 pian3 to3 khi3 ti7 Tai5-oan5, goa2 ki3 kah chiok chheng-chho2, i iau2-boe7 tng2 kau3 chhu3, to7 u7 lang5 kha3 tian7-oe7 lai5 koan-sim, kong2 tang-si5 tng2--lai5, tong-jian5 si7 long2 chin ho2-le2. Toa7-so2 kam2-kak chin ki5-koai3, thai3 e7 mng5-khau2 long2 u7 hian3-peng teh khia7?"
        ],
        [
          "有1 kai3我ka7問出國讀博士是long2 teh創siann2，伊講teh研究台灣話。我hit-chun7講，研究這thai3會有sann2-mih8路用，伊才講語言對社會影響chiann5大，m7是kan-na文化層次，甚至1個國家e5語言是siann2-mih8款，伊會影響tioh8文化、主體性、政治，而且經濟方面e5優勢ma7 chiok重要。用chit e5仝款e5推論to7知，chit-ma2全世界long2學英文，有e5人學幾10冬學be7好勢，若出世to7 chiok gau5講英文，to7比人khah gau5。",
          "U7 1 kai3 goa2 ka7 mng7 chhut-kok thak8 phok-su7 si7 long2 teh chhong3 siann2, i kong2 teh gian2-kiu3 Tai5-oan5-oe7. Goa2 hit-chun7 kong2, gian2-kiu3 che thai3 e7 u7 sann2-mih8 lou7-iong7, i chiah kong2 gi2-gian5 tui3 sia7-hoe7 eng2-hiong2 chiann5 toa7, m7 si7 kan-na bun5-hoa3 chan5-chhu3, sim7-chi3 1 e5 kok-ka e5 gi2-gian5 si7 siann2-mih8 khoan2, i e7 eng2-hiong2 tioh8 bun5-hoa3, chu2-the2-seng3, cheng3-ti7, ji5-chhiann2 keng-che3 hong-bin7 e5 iu-se3 ma7 chiok tiong7-iau3. Iong7 chit e5 kang7-khoan2 e5 chhui-lun7 to7 chai, chit-ma2 choan5 se3-kai3 long2 oh8 Eng-bun5, u7 e5 lang5 oh8 kui2 10 tang oh8 be7 ho2-se3, na7 chhut-si3 to7 chiok gau5 kong2 Eng-bun5, to7 pi2 lang5 khah gau5."
        ],
        [
          "若國民黨無來，台灣可能變成獨立e5國家。我想，hit-chun7 e5選擇，看是beh用日語iah是台灣話，假使用台灣話做主體，是m7是khah早咱chit寡習慣講台灣話e5人，自然會tang3做公務人員、老師；政府e5會議、法官ti7法庭審判，long2會tang3用khah熟悉e5語言。",
          "Na7 Kok-bin5-tong2 bo5 lai5, Tai5-oan5 kho2-leng5 pian3-seng5 tok8-lip8 e5 kok-ka. Goa2 siunn7, hit-chun7 e5 soan2-tek, khoann3 si7 beh iong7 Jit8-gi2 iah si7 Tai5-oan5-oe7, ka2-su2 iong7 Tai5-oan5-oe7 cho3 chu2-the2, si7 m7 si7 khah-cha2 lan2 chit-koa2 sip8-koan3 kong2 Tai5-oan5-oe7 e5 lang5, chu7-jian5 e7-tang3 cho3 kong-bu7 jin5-oan5, lau7-su; cheng3-hu2 e5 hoe7-gi7, hoat-koann ti7 hoat-teng5 sim2-phoann3, long2 e7-tang3 iong7 khah sek8-sai7 e5 gi2-gian5."
        ],
        [
          "Goan2兄哥鄭良偉有1寡社會語言學e5背景，koh加上我e5訓練是商e5，khah屬於社會科學e5應用，所以我teh看語言問題，khah an3綜合性e5，m7是kan-tann文學，會an3政治面、商業面、經濟面loh8去看。",
          "Goan2 hiann-ko Tenn7 Liong5-ui2 u7 chit8-koa2 sia7-hoe7 gi2-gian5-hak8 e5 poe7-keng2, koh ka-siong7 goa2 e5 hun3-lian7 si7 siong--e5, khah siok8-i5 sia7-hoe7 kho-hak8 e5 eng3-iong7, sou2-i2 goa2 teh khoann3 gi2-gian5 bun7-te5, khah an3 chong-hap8-seng3--e5, m7 si7 kan-tann bun5-hak8, e7 an3 cheng3-ti7-bin7, siong-giap8-bin7, keng-che3-bin7 loh8 khi3 khoann3."
        ],
        [
          "像民視講beh做台語，ma7 chiok骨力去chhiann3會hiang2講台灣話e5記者，結果chhiann3--e5 ma7是1半以上long2外省e5。我無省籍意見，是用客觀分析loh8去看。是an2-choann2台灣企業家long2無beh投資tiam3媒體？因為ai3面對1個無熟悉e5文化圈，甚至講tioh8經營權、管理權，伊beh去管chiah-e5大部份用華語做文化意識e5專業人員，ma7會有困難。Siong7基本e5源頭to7是，外來統治者用chiok高壓e5手段來執行語言政策，語言政策定loh8去了後，to7差不多是定未來國家e5走向。",
          "Chhiunn7 Bin5-si7 kong2 beh cho3 Tai5-gi2, ma7 chiok kut-lat8 khi3 chhiann3 e7-hiang2 kong2 Tai5-oan5-oe7 e5 ki3-chia2, kiat-ko2 chhiann3--e5 ma7 si7 chit8-poann3 i2-siong7 long2 goa7-seng2--e5. Goa2 bo5 seng2-chek i3-kian3, si7 iong7 kheh-koan hun-sek loh8 khi3 khoann3. Si7 an2-choann2 Tai5-oan5 khi3-giap8-ka long2 bo5 beh tau5-chu tiam3 mui5-the2? In-ui7 ai3 bin7-tui3 1 e5 bo5 sek8-sai7 e5 bun5-hoa3-khoan, sim7-chi3 kong2 tioh8 keng-eng5-koan5, koan2-li2-koan5, i beh khi3 koan2 chiah-e5 toa7-pou7-hun7 iong7 Hoa5-gi2 cho3 bun5-hoa3 i3-sek e5 choan-giap8 jin5-oan5, ma7 e7 u7 khun3-lan5. Siong7 ki-pun2 e5 goan5-thau5 to7-si7, goa7-lai5 thong2-ti7-chia2 iong7 chiok ko-ap e5 chhiu2-toann7 lai5 chip-heng5 gi2-gian5 cheng3-chhek, gi2-gian5 cheng3-chhek teng7--loh8-khi3 liau2-au7, to7 chha-put-to si7 teng7 bi7-lai5 kok-ka e5 chau2-hiong3."
        ],
        [
          "平平是台灣人，但是接受中國e5語文教育，所熟悉e5、會tang3引用e5典故，long2是中國e5思想，he基本上ma7算中國e5文化圈，但是伊koh徛ti7台灣人e5族群背景，講我是台灣人，其實long2中國e5，he to7 chiok食力，to7變做台灣文化e5根choann5-a2挽掉。像1位荷蘭語言學家講e5，beh消滅母語siong7大兇手，to7是去學外國話e5 chiah-e5智識分子。",
          "Penn5-penn5 si7 Tai5-oan5-lang5, tan7-si7 chiap-siu7 Tiong-kok e5 gi2-bun5 kau3-iok8, sou2 sek8-sai7--e5, e7-tang3 in2-iong7 e5 tian2-kou3, long2 si7 Tiong-kok e5 su-siong2, he ki-pun2 siong7 ma7 sng3 Tiong-kok e5 bun5-hoa3-khoan, tan7-si7 i koh khia7 ti7 Tai5-oan5-lang5 e5 chok8-kun5 poe7-keng2, kong2 goa2 si7 Tai5-oan5-lang5, ki5-sit8 long2 Tiong-kok--e5, he to7 chiok chiah8-lat8, to7 pian3-cho3 Tai5-oan5 bun5-hoa3 e5 kin choann5-a2 ban2-tiau7. Chhiunn7 1 ui7 Ho-lan gi2-gian5-hak8-ka kong2--e5, beh siau-biat8 bu2-gi2 siong7 toa7 hiong-chhiu2, to7-si7 khi3 oh8 goa7-kok-oe7 e5 chiah-e5 ti3-sek hun7-chu2."
        ],
        [
          "我出國進前to7有1寡台灣意識、本土意識，但是無講chiann5明顯，大學畢業了後，我ti7 goan2厝nih8做3冬代誌，替goan2大兄做工廠e5生理，有時會ham7蔡有全hiah-e5人ti7台南神學院有讀冊會、演講，khah屬ti7少年人對現狀不滿，感覺社會有1寡問題，但是m7知癥結ti7 tah，所以chhiann3來e5講員，大部份是khah社會主義者e5，無明顯e5台灣意識，但是我m7是chiok積極e5參與者，是kan-na去聽。",
          "Goa2 chhut-kok chin3-cheng5 to7 u7 chit8-koa2 Tai5-oan5 i3-sek, pun2-thou2 i3-sek, tan7-si7 bo5 kong2 chiann5 beng5-hian2, tai7-hak8 pit8-giap8 liau2-au7, goa2 ti7 goan2 chhu3--nih8 cho3 3 tang tai7-chi3, the3 goan2 toa7-hiann cho3 kang-chhiunn2 e5 seng-li2, u7-si5 e7 ham7 Chhoa3 Iu2-choan5 hiah-e5 lang5 ti7 Tai5-lam5 Sin5-hak8-inn7 u7 thak8-chheh-hoe7, ian2-kang2, khah siok8 ti7 siau3-lian5-lang5 tui3 hian7-chong7 put-boan2, kam2-kak sia7-hoe7 u7 chit8-koa2 bun7-te5, tan7-si7 m7 chai cheng-kiat ti7 tah, sou2-i2 chhiann3--lai5 e5 kang2-oan5, toa7-pou7-hun7 si7 khah sia7-hoe7-chu2-gi7-chia2--e5, bo5 beng5-hian2 e5 Tai5-oan5 i3-sek, tan7-si7 goa2 m7 si7 chiok chek-kek8 e5 chham-u2-chia2, si7 kan-na khi3 thiann."
        ],
        [
          "Ui3「中文學校」到「台美學校」e5台語課",
          "Ui3 “Tiong-bun5 hak8-hau7” kau3 “Tai5 Bi2 hak8-hau7” e5 Tai5-gi2-kho3"
        ],
        [
          "我1977出國去goan2兄哥hia，第1 to7是接觸媒體，in辦e5《台灣語文雙月報》，ma7是1977年出刊，但是1975 to7開始有李豐明辦e5《台語通訊》（雜誌，1975-1977），in進前有ti7 New York登記1個非營利e5組織，叫做「台灣語文推廣中心」。Chit段歷史ti7<寄望《台文通訊》〉會tang3看tioh8。所以goan2辦《台文通訊》，ui3「語」變kah「文」。",
          "Goa2 1977 chhut-kok khi3 goan2 hiann-ko hia, te7 1 to7-si7 chiap-chhiok mui5-the2, in pan7 e5 “Tai5-oan5 Gi2-bun5 siang-goeh8-po3”, ma7 si7 1977 ni5 chhut-khan, tan7-si7 1975 to7 khai-si2 u7 Li2 Hong-beng5 pan7 e5 “Tai5-gi2 Thong-sin3” (chap8-chi3, 1975-1977), in chin3-cheng5 u7 ti7 New York teng-ki3 1 e5 hui-eng5-li7 e5 chou-chit, kio3-cho3 “Tai5-oan5 Gi2-bun5 Chhui-kong2 Tiong-sim”. Chit toann7 lek8-su2 ti7 “Kia3-bang7 `Tai5-bun5 Thong-sin3'” e7-tang3 khoann3--tioh8. Sou2-i2 goan2 pan7 “Tai5-bun5 Thong-sin3”, ui3 “gi2” pian3 kah “bun5”."
        ],
        [
          "我to7是讀tioh8 hit e5報紙，感覺chiann5趣味，是第1遍有機會會tang3用台語思考、接受資訊，因為文字形式是漢字、羅馬字合用，羅馬字chiann5有限，但是oan5-na7算chiann5有效，會提醒你ai3用台語loeh思考、ka7讀to7讀有。",
          "Goa2 to7-si7 thak8 tioh8 hit e5 po3-choa2, kam2-kak chiann5 chhu3-bi7, si7 te7 1 pian3 u7 ki-hoe7 e7-tang3 iong7 Tai5-gi2 su-kho2, chiap-siu7 chu-sin3, in-ui7 bun5-ji7 heng5-sek si7 Han3-ji7, Lo5-ma2-ji7 hap8-iong7, Lo5-ma2-ji7 chiann5 iu2-han7, tan7-si7 oan5-na7 sng3 chiann5 u7-hau7, e7 the5-chhenn2 li2 ai3 iong7 Tai5-gi2 loeh su-kho2, ka7 thak8 to7 thak8 u7."
        ],
        [
          "一般人有1寡誤解，講教會e5人to7會曉白話字，其實是無一定，khah有是長老教會。Goan2細漢是ti7台灣聖教會，chit-ma2 ti7美國我是長老教會。Goan2教會有1寡長老iau2-koh會tang3用白話字讀聖經讀kah chiok緊，long2是屏東出身e5。屏東khah早有1個出版社叫做「醒世社」，有出版1寡小說，所以hia有伊e5背景。",
          "It-poann lang5 u7 chit8-koa2 gou7-kai2, kong2 kau3-hoe7 e5 lang5 to7 e7-hiau2 peh8-oe7-ji7, ki5-sit8 si7 bo5 it-teng7, khah u7 si7 Tiunn2-lo2 Kau3-hoe7. Goan2 se3-han3 si7 ti7 Tai5-oan5 Seng3-kau3-hoe7, chit-ma2 ti7 Bi2-kok goa2 si7 Tiunn2-lo2 Kau3-hoe7. Goan2 kau3-hoe7 u7 chit8-koa2 tiunn2-lo2 iau2-koh e7-tang3 iong7 peh8-oe7-ji7 thak8 Seng3-keng thak8 kah chiok kin2, long2 si7 Pin5-tong chhut-sin--e5. Pin5-tong khah-cha2 u7 1 e5 Chhut-pan2-sia7 kio3-cho3 “Chhenn2-se3-sia7”, u7 chhut-pan2 chit8-koa2 siau2-soat, sou2-i2 hia u7 i e5 poe7-keng2."
        ],
        [
          "來美國進前有ka7蔡有全學1～2點鐘白話字，伊ka7我教ma7無真有系統，an2-choann2發音chhin3-chhai2講1下nia5。甚至teh看《台灣語文雙月報》e5時，我白話字ma7 iau2-koh be7曉。到差不多1989-1990年hit-kha-tau會曉e5;ma7有可能koh-khah早，因為1985、1986年goan2有辦台美學校。",
          "Lai5 Bi2-kok chin3-cheng5 u7 ka7 Chhoa3 Iu2-choan5 oh8 1~2 tiam2-cheng peh8-oe7-ji7, i ka7 goa2 ka3 ma7 bo5 chin u7 he7-thong2, an2-choann2 hoat-im chhin3-chhai2 kong2--chit8-e7 nia5. Sim7-chi3 teh khoann3 “Tai5-oan5 Gi2-bun5 Siang-goeh8-po3” e5 si5, goa2 peh8-oe7-ji7 ma7 iau2-koh be7-hiau2. Kau3 chha-put-to 1989-1990 ni5 hit-kha-tau e7-hiau2 e5; ma7 u7 kho2-leng5 koh-khah cha2, in-ui7 1985, 1986 ni5 goan2 u7 pan7 Tai5 Bi2 hak8-hau7."
        ],
        [
          "70、80年代to7 chiok濟移民來，ma7有1寡留學生。Chit-tah chiok濟台僑，包括ti7台灣社團chiok積極chiah-e5人，in e5囡仔to7 long2送去中文學校讀冊。Kan-na Los Angeles e5中文學校to7 kui百間，koh辦kah會趁錢，goan2 chit e5社區、山頂chia e5幾間中文學校，to7有500個學生，拜6借用學校e5校舍、收錢，囡仔去讀。",
          "70, 80 ni5-tai7 to7 chiok che7 i5-bin5 lai5, ma7 u7 chit8-koa2 liu5-hak8-seng. Chit-tah chiok che7 tai5-kiau5, pau-khoah ti7 Tai5-oan5 sia7-thoan5 chiok chek-kek8 chiah-e5 lang5, in e5 gin2-a2 to7 long2 sang3 khi3 Tiong-bun5 hak8-hau7 thak8-chheh. Kan-na Los Angeles e5 Tiong-bun5 hak8-hau7 to7 kui-pah keng, koh pan7 kah e7 than3-chinn5, goan2 chit e5 sia7-khu, soann-teng2 chia e5 kui2 keng Tiong-bun5 hak8-hau7, to7 u7 500 e5 hak8-seng, pai3 6 chioh-iong7 hak8-hau7 e5 hau7-sia3, siu chinn5, gin2-a2 khi3 thak8."
        ],
        [
          "我無送我e5囡仔去中文學校，我感覺去學he，m7是kan-na7學語文，long2 koh灌輸1寡中國意識。In chia e5中文學校ma7有台灣來e5外省人，1寡華僑，廣東人、新加坡、東南美各地來e5，long2會送囡仔去讀中文學校。",
          "Goa2 bo5 sang3 goa2 e5 gin2-a2 khi3 Tiong-bun5 hak8-hau7, goa2 kam2-kak khi3 oh8 he, m7 si7 kan-na7 oh8 gi2-bun5, long2 koh koan3-su chit8-koa2 Tiong-kok i3-sek. In chia e5 Tiong-bun5 hak8-hau7 ma7 u7 Tai5-oan5 lai5 e5 goa7-seng2-lang5, chit8-koa2 Hoa5-kiau5, Kng2-tang lang5, Sin-ka-pho, Tang-lam5-bi2 kok-te7 lai5--e5, long2 e7 sang3 gin2-a2 khi3 thak8 Tiong-bun5 hak8-hau7."
        ],
        [
          "但是理事會大部份long2台灣e5外省人做理事，可能收學費e5關係，soah 1寡台灣家長講，long2 goan2 teh交錢，決定long2恁teh做，koh 1寡小代誌soah發生不滿。尤其理事會teh選舉，oan5-na7有1部份外省人khah親中國淡薄，koh因為對「an3台灣來e5中國人」e5理事不滿，想講，ah無出來！所以to7是1寡台灣人ham7 1寡khah親中e5，做伙去koh辦1間中文學校。",
          "Tan7-si7 li2-su7-hoe7 toa7-pou7-hun7 long2 Tai5-oan5 e5 goa7-seng2-lang5 cho3 li2-su7, kho2-leng5 siu hak8-hui3 e5 koan-he7, soah chit8-koa2 Tai5-oan5 ka-tiunn2 kong2, long2 goan2 teh kau-chinn5, koat-teng7 long2 lin2 teh cho3, koh chit8-koa2 sio2 tai7-chi3 soah hoat-seng put-boan2. Iu5-ki5 li2-su7-hoe7 teh soan2-ki2, oan5-na7 u7 1 pou7-hun7 goa7-seng2-lang5 khah chhin Tiong-kok--tam7-poh8, koh in-ui7 tui3 “an3 Tai5-oan5 lai5 e5 Tiong-kok-lang5” e5 li2-su7 put-boan2, siunn7 kong2, ah bo5 chhut--lai5! Sou2-i2 to7-si7 chit8-koa2 Tai5-oan5-lang5 ham7 chit8-koa2 khah chhin Tiong--e5, cho3-hoe2 khi3 koh pan7 1 keng Tiong-bun5 hak8-hau7."
        ],
        [
          "1寡同鄉e5囡仔ti7 hia讀，講kah chiok不滿，to7來goan2 tau講，所以第1遍籌備會是ti7 goan2 tau開始e5，to7組1間學校，咱ka-ti7來招生。",
          "Chit8-koa2 tong5-hiong e5 gin2-a2 ti7 hia thak8, kong2 kah chiok put-boan2, to7 lai5 goan2 tau kong2, sou2-i2 te7 1 pian3 tiu5-pi7-hoe7 si7 ti7 goan2 tau khai-si2--e5, to7 chou 1 keng hak8-hau7, lan2 ka-ti7 lai5 chio-seng."
        ],
        [
          "Tu2-a2出來有6班學生。1班差不多25-30個，4班讀中文，讀台文、台灣話e5 chhun 2班。進前ti7 chia e5台語學校to7有chiok濟人辦過白話字班e5，但是long2 be7繼續。辦khah好e5是Washington，有華語e5台語學校，hia辦chiok久。舊金山、南加州long2 bat辦過，謝清志in long2 bat辦過。",
          "Tu2-a2 chhut--lai5 u7 6 pan hak8-seng. 1 pan chha-put-to 25-30 e5, 4 pan thak8 Tiong-bun5, thak8 Tai5-bun5, Tai5-oan5-oe7--e5 chhun 2 pan. Chin3-cheng5 ti7 chia e5 Tai5-gi2 hak8-hau7 to7 u7 chiok che7 lang5 pan7 koe3 peh8-oe7-ji7 pan--e5, tan7-si7 long2 be7 ke3-siok8. Pan7 khah ho2--e5 si7 Washington, u7 Hoa5-gi2 e5 Tai5-gi2 hak8-hau7, hia pan7 chiok ku2. Ku7-kim-soann, Lam5-ka-chiu long2 bat pan7--koe3, Chia7 Chheng-chi3 in long2 bat pan7--koe3."
        ],
        [
          "Ti7海外辦學校e5形式long2是家長參與，ti7 hia有2班，可能是家長ma7去做老師、總務、iah是1寡活動，通常2節語文課，第3節是khah才藝e5物件。",
          "Ti7 hai2-goa7 pan7 hak8-hau7 e5 heng5-sek long2 si7 ka-tiunn2 chham-u2, ti7 hia u7 2 pan, kho2-leng5 si7 ka-tiunn2 ma7 khi3 cho3 lau7-su, chong2-bu7, iah si7 chit8-koa2 oah8-tang7, thong-siong5 2 chiat gi2-bun5 kho3, te7 3 chiat si7 khah chai5-ge7 e5 mih8-kiann7."
        ],
        [
          "1個chiok趣味e5現象to7是，1寡台灣人e5家長會感覺，ai3 hou7囡仔讀中文khah有效，但是感覺心理上台語ma7愛學，所以ti7才藝e5時koh去學1個台語。",
          "1 e5 chiok chhu3-bi7 e5 hian7-siong7 to7-si7, chit8-koa2 Tai5-oan5-lang5 e5 ka-tiunn2 e7 kam2-kak, ai3 hou7 gin2-a2 thak8 Tiong-bun5 khah u7-hau7, tan7-si7 kam2-kak sim-li2 siong7 Tai5-gi2 ma7 ai3 oh8, sou2-i2 ti7 chai5-ge7 e5 si5 koh khi3 oh8 1 e5 Tai5-gi2."
        ],
        [
          "對囡仔來講，1禮拜去1遍nia7-nia7，2節上中文，人teh chhit-tho5 e5時，伊koh beh去學台語，到尾囡仔long2學無起來。Hit-chun7教台語to7是教羅馬字。",
          "Tui3 gin2-a2 lai5 kong2, 1 le2-pai3 khi3 1 pian3 nia7-nia7, 2 chiat siong7 Tiong-bun5, lang5 teh chhit-tho5 e5 si5, i koh beh khi3 oh8 Tai5-gi2, kau3 boe2 gin2-a2 long2 oh8 bo5 khi2--lai5. Hit-chun7 ka3 Tai5-gi2 to7-si7 ka3 Lo5-ma2-ji7."
        ],
        [
          "1個khah中國思想e5外省人理事，伊看teh教羅馬字，講che thai3會是字？Che to7 ABC！自an2-ne發生衝突。到尾講ai3拆開，to7 koh去招1個所在，咱chiah-e5台僑koh去組1間「台美學校」。Koh-khah趣味是咱台灣人辦學校，結果招生效果ma7是學中文khah濟，學台語e5 ma7是1、2班。",
          "1 e5 khah Tiong-kok su-siong2 e5 goa7-seng2-lang5 li2-su7, i khoann3 teh ka3 Lo5-ma2-ji7, kong2 che thai3 e7 si7 ji7? Che to7 ABC! Chu7 an2-ne hoat-seng chhiong-tut8. Kau3 boe2 kong2 ai3 thiah--khui, to7 koh khi3 chio 1 e5 sou2-chai7, lan2 chiah-e5 Tai5-kiau5 koh khi3 chou 1 keng “Tai5 Bi2 hak8-hau7”. Koh-khah chhu3-bi7 si7 lan2 Tai5-oan5-lang5 pan7 hak8-hau7, kiat-ko2 chio-seng hau7-ko2 ma7 si7 oh8 Tiong-bun5 khah che7, oh8 Tai5-gi2--e5 ma7 si7 1, 2 pan."
        ],
        [
          "我會ham7人講我e5思想，講學語文可能m7是kan-tann經濟動機，ai3考慮親子關係、考慮恁囝ham7阿公、叔公講會通，自我認同ma7是教囡仔語文chiok重要e5因素，對北美e5人來講，應該比經濟動機koh-khah重要，因為以後囡仔e5語言是英語。",
          "Goa2 e7 ham7 lang5 kong2 goa2 e5 su-siong2, kong2 oh8 gi2-bun5 kho2-leng5 m7 si7 kan-tann keng-che3 tong7-ki, ai3 kho2-lu7 chhin-chu2 koan-he7, kho2-lu7 lin2 kiann2 ham7 a-kong, chek-kong kong2 e7 thong, chu7-ngou2 jin7-tong5 ma7 si7 ka3 gin2-a2 gi2-bun5 chiok tiong7-iau3 e5 in-sou3, tui3 Pak-bi2 e5 lang5 lai5 kong2, eng3-kai pi2 keng-che3 tong7-ki koh-khah tiong7-iau3, in-ui7 i2-au7 gin2-a2 e5 gi2-gian5 si7 Eng-gi2."
        ],
        [
          "我e5看法是chiann5誠懇，但是有e5人會感覺我teh ka7 in批評、侮辱。所以ma7無需要ham7人爭。因為chit-ma2中國經濟起來，學中文咱ia7 be7-tang3反對，這ma7是現實。",
          "Goa2 e5 khoann3-hoat si7 chiann5 seng5-khun2, tan7-si7 u7 e5 lang5 e7 kam2-kak goa2 teh ka7 in phoe-pheng5, bu2-jiok8. Sou2-i2 ma7 bo5 su-iau3 ham7 lang5 chenn3. In-ui7 chit-ma2 Tiong-kok keng-che3 khi2--lai5, oh8 Tiong-bun5 lan2 ia7 be7-tang3 hoan2-tui3, che ma7 si7 hian7-sit8."
        ],
        [
          "你ma7無希望囡仔以後chiok gau5，soah ham7你感情愈來愈開。這m7是kan-na7台灣人面對e5困境，1個弱勢文化，伊e5第2代為tioh8 beh ti7 chit e5社會khah有競爭力，不得已ai3 koh去學1個khah強勢e5語言、接受強勢文化e5歷史觀、文化觀，無形中伊soah離開父母e5文化愈來愈遠。",
          "Li2 ma7 bo5 hi-bang7 gin2-a2 i2-au7 chiok gau5, soah ham7 li2 kam2-cheng5 ju2 lai5 ju2 khui. Che m7 si7 kan-na7 Tai5-oan5-lang5 bin7-tui3 e5 khun3-keng2, 1 e5 jiok8-se3 bun5-hoa3, i e5 te7 2 tai7 ui7 tioh8 beh ti7 chit e5 sia7-hoe7 khah u7 keng7-cheng-lat8, put-tek-i2 ai3 koh khi3 oh8 1 e5 khah kiong5-se3 e5 gi2-gian5, chiap-siu7 kiong5-se3 bun5-hoa3 e5 lek8-su2-koan, bun5-hoa3-koan, bu5-heng5 tiong i soah li7-khui pe7-bu2 e5 bun5-hoa3 ju2 lai5 ju2 hng7."
        ],
        [
          "當然，siong7理想e5情形to7是2項long2會tang3兼顧，ah8是講會tang3有code-switching，文化e5模式會tang3 ti7 2種無仝款e5文化中間long2充分理解、吸收優點，an2-ne會koh-khah有競爭力。尤其ti7台灣，若商學院、醫學院、護理、設計，kap「人」有關係e5，long2 ai3強調多文化e5能力，吸收無仝款好e5文化。",
          "Tong-jian5, siong7 li2-siong2 e5 cheng5-heng5 to7-si7 2 hang7 long2 e7-tang3 kiam-kou3, ah8 si7 kong2 e7-tang3 u7 code-switching, bun5-hoa3 e5 bou5-sek e7-tang3 ti7 2 chiong2 bo5 kang7-khoan2 e5 bun5-hoa3 tiong-kan long2 chhiong-hun li2-kai2, khip-siu iu-tiam2, an2-ne e7 koh-khah u7 keng7-cheng-lek8. Iu5-ki5 ti7 Tai5-oan5, na7 siong-hak8-inn7, i-hak8-inn7, hou7-li2, siat-ke3, kap “lang5” u7 koan-he7--e5, long2 ai3 kiong5-tiau7 to-bun5-hoa3 e5 leng5-lek8, khip-siu bo5 kang7-khoan2 ho2 e5 bun5-hoa3."
        ],
        [
          "Ui3「台文習作會」到創辦《台文通訊》",
          "Ui3 “Tai5-bun5 sip8-chok-hoe7” kau3 chhong3-pan7 “Tai5-bun5 Thong-sin3”"
        ],
        [
          "Goan2 teh辦台美學校e5時，招生招kah chiok艱苦，想講ai3 kang5講是an2-choann2 ai3 hou7囡仔學台灣話、ai3來發chit e5運動。這是做《台文通訊》chiann5重要e5動機之1。",
          "Goan2 teh pan7 tai5 Bi2 hak8-hau7 e5 si5, chio-seng chio kah chiok kan-khou2, siunn7 kong2 ai3 kang5 kong2 si7 an2-choann2 ai3 hou7 gin2-a2 oh8 Tai5-oan5-oe7, ai3 lai5 hoat chit e5 un7-tong7. Che si7 cho3 “Tai5-bun5 Thong-sin3” chiann5 tiong7-iau3 e5 tong7-ki chi it."
        ],
        [
          "Koh有1個動力：Beh an2-choann2教囡仔？Beh用「ㄅㄆㄇㄈ」教ah是拼音？拼音beh an2-choann2 教？有1個理事，我chiann5尊敬e5好朋友，伊講kan-tann「ㄅㄆㄇㄈ」to7 ai3教kui學期，注音符號to7 ai3了kui冬去，伊若beh繼續ti7大學讀中文，ma7接be7起來，koh chia大部份是用漢語拼音。所以伊to7 chiann5骨力去用漢語拼音做1個輸入法，用漢語拼音輸入、phah漢字出來，算是1個教學e5工具。",
          "Koh u7 1 e5 tong7-lek8: Beh an2-choann2 ka3 gin2-a2? Beh iong7 “ㄅㄆㄇㄈ” ka3 ah si7 phin-im? Phin-im beh an2-choann2 ka3? U7 1 e5 li2-su7, goa2 chiann5 chun-keng3 e5 ho2-peng5-iu2, i kong2 kan-tann “ㄅㄆㄇㄈ” to7 ai3 ka3 kui hak8-ki5, chu3-im hu5-ho7 to7 ai3 liau2 kui tang khi3, i na7 beh ke3-siok8 ti7 tai7-hak8 thak8 Tiong-bun5, ma7 chiap be7 khi2--lai5, koh chia toa7-pou7-hun7 si7 iong7 Han3-gi2 phin-im. sou2-i2 i to7 chiann5 kut-lat8 khi3 iong7 Han3-gi2 phin-im cho3 1 e5 su-jip8-hoat, iong7 Han3-gi2 phin-im su-jip8, phah Han3-ji7 chhut--lai5, sng3 si7 1 e5 kau3-hak8 e5 kang-ku7."
        ],
        [
          "我teh想，這是工具，會tang3用ti7華語，ma7會tang3用ti7台語。我to7 ka7 goan2兄哥（鄭良偉）講，伊ma7 tu2好teh想chit項代誌，伊koh有詞庫，所以伊chiok緊to7做1個輸入法叫「TW301」，掛ti7 1個北美華僑e5軟體公司，叫做「雙橋」，ti7英文e5作業系統環境中，會tang3處理漢字。",
          "Goa2 teh siunn7, che si7 kang-ku7, e7-tang3 iong7 ti7 Hoa5-gi2, ma7 e7-tang3 iong7 ti7 Tai5-gi2. Goa2 to7 ka7 goan2 hiann-ko (Tenn7 Liong5-ui2) kong2, i ma7 tu2-ho2 teh siunn7 chit hang7 tai7-chi3, i koh u7 su5-khou3, sou2-i2 i chiok kin2 to7 cho3 1 e5 su-jip8-hoat kio3 “TW301”, koa3 ti7 1 e5 Pak-bi2 Hoa5-kiau5 e5 nng2-the2 kong-si, kio3-cho3 “Siang-kiau5”, ti7 Eng-bun5 e5 chok-giap8 he7-thong2 khoan5-keng2 tiong, e7-tang3 chhu2-li2 Han3-ji7."
        ],
        [
          "所以開始我to7學hit e5輸入法，ti7 hit e5中間，白話字to7自然會曉--ah。為tioh8 beh phah漢字，會ka-ti7去想，差不多phah 1篇文章，白話字to7 chiok準--ah。所以若hou7你phah字phah kah chai7，你1世人long2 be7 be7記去。",
          "Sou2-i2 khai-si2 goa2 to7 oh8 hit e5 su-jip8-hoat, ti7 hit e5 tiong-kan, peh8-oe7-ji7 to7 chu7-jian5 e7-hiau2--ah. Ui7 tioh8 beh phah Han3-ji7, e7 ka-ti7 khi3 siunn7, chha-put-to phah 1 phinn bun5-chiunn, peh8-oe7-ji7 to7 chiok chun2--ah. Sou2-i2 na7 hou7 li2 phah-ji7 phah kah chai7, li2 chit8-si3-lang5 long2 be7 be7 ki3--khi3."
        ],
        [
          "因為學中文ti7美國ma7無sann2機會寫，學台文輸入了後，to7感覺寫文章寫chiok順；咱e5思想咱e5物件，咱會tang3想an2-choann2寫an2-choann2，文章to7一直寫出來。寫出來無所在thang發表，beh刊去tah？可能會tang3去《台灣公論報》，ah ma7 m7是tak8篇會採用。",
          "In-ui7 oh8 Tiong-bun5 ti7 Bi2-kok ma7 bo5 sann2 ki-hoe7 sia2, oh8 Tai5-bun5 su-jip8 liau2-au7, to7 kam2-kak sia2 bun5-chiunn sia2 chiok sun7; lan2 e5 su-siong2 lan2 e5 mih8-kiann7, lan2 e7-tang3 siunn7 an2-choann2 sia2 an2-choann2, bun5-chiunn to7 it-tit8 sia2--chhut-lai5. Sia2--chhut-lai5 bo5 sou2-chai7 thang hoat-piau2, beh khan khi3 tah? Kho2-leng5 e7-tang3 khi3 “Tai5-oan5 Kong-lun7-po3”, ah ma7 m7 si7 tak8 phinn e7 chhai2-iong7."
        ],
        [
          "Hit e5時間ma7有1寡人對台語本底to7有趣味，包括數學博士林洪權先生，所以招in 1寡人來先做1個「台文習作會」。因為hit-chun7若講tioh8台語，爭議chiok大，beh an2-choann2寫、字an2-choann2用，會tiam3 hia chenn3，tak8-e5想講bang3用講e5，ah8無來寫！",
          "Hit e5 si5-kan ma7 u7 chit8-koa2 lang5 tui3 Tai5-gi2 pun2-te2 to7 u7 chhu3-bi7, pau-khoah sou3-hak8 phok-su7 Lim5 Ang5 Koan5 sian-sinn, sou2-i2 chio in chit8-koa2 lang5 lai5 seng cho3 1 e5 “Tai5-bun5 sip8-chok-hoe7”. In-ui7 hit-chun7 na7 kong2 tioh8 Tai5-gi2, cheng-gi7 chiok toa7, beh an2-choann2 sia2, ji7 an2-choann2 iong7, e7 tiam3 hia chenn3, tak8-e5 siunn7 kong2 bang3 iong7 kong2--e5, ah8 bo5 lai5 sia2!"
        ],
        [
          "90年代chiok濟人ma7是teh論台語，但是long2用中文teh論，所以goan2想講，講無效，to7寫出來論看mai7，寫出來tak8-e5 to7 ka7你讀，ma7表示你有實踐mah。",
          "90 ni5-tai7 chiok che7 lang5 ma7 si7 teh lun7 Tai5-gi2, tan7-si7 long2 iong7 Tiong-bun5 teh lun7, sou2-i2 goan2 siunn7 kong2, kong2 bo5-hau7, to7 sia2 chhut lai5 lun7 khoann3 mai7, sia2--chhut-lai5 tak8-e5 to7 ka7 li2 thak8, ma7 piau2-si7 li2 u7 sit8-chian3 mah."
        ],
        [
          "所以「台文習作會」to7 ti7 hit e5環境下所產生。1個月聚會1遍，你beh參加to7先提供1篇台文e5文章來，tak8-e5輪流來讀。",
          "Sou2-i2 “Tai5-bun5 sip8-chok-hoe7” to7 ti7 hit e5 khoan5-keng2 ha7 sou2 san2-seng. 1 ko3 goeh8 chu7-hoe7 1 pian3, li2 beh chham-ka to7 seng the5-kiong 1 phinn Tai5-bun5 e5 bun5-chiunn lai5, tak8-e5 lun5-liu5 lai5 thak8."
        ],
        [
          "有e5經過編輯了，會錄ti7《台文通訊》，有e5 to7 choann5-a2無去。當然，he大部份是tak8-e5第1遍寫e5物件。",
          "U7 e5 keng-koe3 pian-chip liau2, e7 lok8 ti7 “Tai5-bun5 Thong-sin3”, u7 e5 to7 choann5-a2 bo5--khi3. Tong-jian5, he toa7-pou7-hun7 si7 tak8-e5 te7 1 pian3 sia2 e5 mih8-kiann7."
        ],
        [
          "「台文習作會」beh kah 2冬，每遍聚會差不多chiann5 10人，大部份toa3南加洲，30-50歲中間long2有，ma7有koh-khah少年e5留學生，像「台灣學生社」e5有來。了後chiah發起創刊《台文通訊》。",
          "“Tai5-bun5 sip8-chok-hoe7” beh kah 2 tang, mui2 pian3 chu7-hoe7 chha-put-to chiann5 10 lang5, toa7-pou7-hun7 toa3 Lam5-ka-chiu, 30-50 hoe3 tiong-kan long2 u7, ma7 u7 koh-khah siau3-lian5 e5 liu5-hak8-seng, chhiunn7 “Tai5-oan5 Hak8-seng-sia7” e5 u7 lai5. liau2-au7 chiah hoat-khi2 chhong3-khan “Tai5-bun5 Thong-sin3”."
        ],
        [
          "發刊物tioh8會tang3無限定ti7北美，ma7想講ti7 chit-tah編編leh，tioh8提去台灣印。Hit-chun7我不時倒去，有參與1寡反對運動，ham7前衛出版社頭家林文欽有熟悉，tann5-a2開始我錢貼伊，拜託伊替我印，仝hit e5稿，ti7台灣印1遍，ti7美國印1遍，ti7台灣有固定寄送e5名單。",
          "Hoat khan-but8 tioh8 e7-tang3 bo5 han7-tiann7 ti7 Pak-bi2, ma7 siunn7 kong2 ti7 chit-tah pian-pian--leh, tioh8 theh8 khi3 Tai5-oan5 in3. Hit-chun7 goa2 put-si5 to3--khi3, u7 chham-u2 chit8-koa2 hoan2-tui3 un7-tong7, ham7 Chian5-ui7 Chhut-pan2-sia7 thau5-ke Lim5 Bun5-khim u7 sek8-sai7, tann5-a2 khai-si2 goa2 chinn5 thiap--i, pai3-thok i the3 goa2 in3, kang7 hit e5 ko2, ti7 Tai5-oan5 in3 1 pian3, ti7 Bi2-kok in3 1 pian3, ti7 Tai5-oan5 u7 kou3-teng7 kia3-sang3 e5 mia5-toann."
        ],
        [
          "編輯部、羅文傑、魏真光long2我本人，開始差不多long2仝1個人寫。第1份發刊量5000份，有e5 ti7夏令會分。了後印，北美差不多2000份，台灣差不多chiann5萬份，siong7濟到2萬份。",
          "Pian-chip-pou7, Lo5 Bun5-kiat8, Ui7 Chin-kong long2 goa2 pun2-lang5, khai-si2 chha-put-to long2 kang7 1 e5 lang5 sia2. Te7 1 hun7 hoat-khan-liong7 5000 hun7, u7 e5 ti7 ha7-leng7-hoe7 pun. Liau2-au7 in3, Pak-bi2 chha-put-to 2000 hun7, Tai5-oan5 chha-put-to chiann5 ban7 hun7, siong7 che7 kau3 2 ban7 hun7."
        ],
        [
          "用「羅文傑」作筆名是取「羅馬字」、「文字」e5意思，goan2大兄e5名最後1字是「傑」，koh有豪傑e5意思。「魏真光」是「為真理kap光明」，若用「魏真光」寫是khah思想e5，「阿光」ma7是。應該iau2有其他筆名，hiong5-hiong5想be7起來。",
          "Iong7 “Lo5 Bun5-kiat8” cho3 pit-mia5 si7 chhu2 “Lo5-ma2-ji7”, “bun5-ji7” e5 i3-su3, goan2 toa7-hiann e5 mia5 choe3-au7 1 ji7 si7 “kiat8”, koh u7 ho5-kiat8 e5 i3-su3. “Ui7 Chin-kong” si7 “ui7 chin-li2 kap kong-beng5”, na7 iong7 “Ui7 Chin-kong” sia2 si7 khah su-siong2--e5, “A-kong” ma7 si7. Eng3-kai iau2 u7 ki5-tha pit-mia5, hiong5-hiong5 siunn7 be7 khi2--lai5."
        ],
        [
          "代先是1個人有1個理念，有心beh推廣，若無社會條件kap tak8-e5幫助、chiok濟人關心，ma7無力量出來。會tang3繼續到今仔日iau2-koh有發行，已經15冬，to7是有伊e5社會條件，有人看、有人捐款，有伊存在e5理由。",
          "Tai7-seng si7 1 e5 lang5 u7 1 e5 li2-liam7, u7-sim beh chhui-kong2, na7 bo5 sia7-hoe7 tiau5-kiann7 kap tak8-e5 pang-chou7, chiok che7 lang5 koan-sim, ma7 bo5 lek8-liong7 chhut--lai5. E7-tang3 ke3-siok8 kau3 kin-a2-jit8 iau2-koh u7 hoat-heng5, i2-keng 15 tang, to7-si7 u7 i e5 sia7-hoe7 tiau5-kiann7, u7 lang5 khoann3, u7 lang5 koan-khoan2, u7 i chun5-chai7 e5 li2-iu5."
        ],
        [
          "《台文通訊》e5理念kap特色",
          "“Tai5-bun5 Thong-sin3” e5 li2-liam7 kap tek8-sek"
        ],
        [
          "《台文通訊》用字e5部分是khah簡單，因為goan2兄哥良偉hia有1個傳統loh8來，加上《台灣語文雙月刊》印2、3冬，差不多long2有實驗--過ah，伊koh有詞庫，所以做起來khah簡單。用字ma7無一定e5比例，好讀為主，輪流讀to7知對方e5接受度，kiam2-chhai2用字比例ti7過程中會討論，總是，ai3先hou7 beh表達e5理念會tang3傳出去，幫贊tak8-e5會tang3用台語來思考、讀文章會緊koh續phah。",
          "“Tai5-bun5 Thong-sin3” iong7-ji7 e5 pou7-hun7 si7 khah kan2-tan, in-ui7 goan2 hiann-ko Liong5-ui2 hia u7 1 e5 thoan5-thong2 loh8--lai5, ka-siong7 “Tai5-oan5 Gi2-bun5 Siang-goeh8-khan” in3 2, 3 tang, chha-put-to long2 u7 sit8-giam7--koe3-ah, i koh u7 su5-khou3, sou2-i2 cho3--khi2-lai5 khah kan2-tan. Iong7-ji7 ma7 bo5 it-teng7 e5 pi2-le7, ho2 thak8 ui5 chu2, lun5-liu5 thak8 to7 chai tui3-hong e5 chiap-siu7-tou7, kiam2-chhai2 iong7-ji7 pi2-le7 ti7 koe3-teng5 tiong e7 tho2-lun7, chong2--si7, ai3 seng hou7 beh piau2-tat8 e5 li2-liam7 e7-tang3 thoan5--chhut-khi3, pang-chan7 tak8-e5 e7-tang3 iong7 Tai5-gi2 lai5 su-kho2, thak8 bun5-chiunn e7 kin2 koh soa3-phah."
        ],
        [
          "《台文通訊》用字to7 m7是重點，主要重點是推廣台灣語文運動e5理念，包括語言使用對咱e5生活、家庭親子關係、社會政治、文化經濟等等e5影響。",
          "“Tai5-bun5 Thong-sin3” iong7-ji7 to7 m7 si7 tiong7-tiam2, chu2-iau3 tiong7-tiam2 si7 chhui-kong2 Tai5-oan5 gi2-bun5 un7-tong7 e5 li2-liam7, pau-khoah gi2-gian5 su2-iong7 tui3 lan2 e5 seng-oah8, ka-teng5 chhin-chu2 koan-he7, sia7-hoe7 cheng3-ti7, bun5-hoa3 keng-che3 teng2-teng2 e5 eng2-hiong2."
        ],
        [
          "大部份是海外e5人投稿，in對台灣文化chiann5關心，koh有接受外國經驗，所以文章e5取材，對讀者來講chiann5新，會感覺故事chiok精采，會hong5 chiok感動、會繼續想beh讀；若評論e5物件，有新觀念kap看法。",
          "Toa7-pou7-hun7 si7 hai2-goa7 e5 lang5 tau5-ko2, in tui3 Tai5-oan5 bun5-hoa3 chiann5 koan-sim, koh u7 chiap-siu7 goa7-kok keng-giam7, sou2-i2 bun5-chiunn e5 chhu2-chai5, tui3 thok8-chia2 lai5 kong2 chiann5 sin, e7 kam2-kak kou3-su7 chiok cheng-chhai2, e7 hong5 chiok kam2-tong7, e7 ke3-siok8 siunn7 beh thak8; na7 pheng5-lun7 e5 mih8-kiann7, u7 sin koan-liam7 kap khoann3-hoat."
        ],
        [
          "除了我ka-ti7做文字編輯，goan2有chhiann3美工，每1頁有插圖，真用心，而且圖long2 ham7文章有關係。美編kap插圖是仝人，但是我ia7會選擇，有e5圖ma7是ui3其它刊物ka來e5。",
          "Tu5-liau2 goa2 ka-ti7 cho3 bun5-ji7 pian-chip, goan2 u7 chhiann3 bi2-kang, mui2 1 iah8 u7 chhah-tou5, chin iong7-sim, ji5-chhiann2 tou5 long2 ham7 bun5-chiunn u7 koan-he7. Bi2-pian kap chhah-tou5 si7 kang7 lang5, tan7-si7 goa2 ia7 e7 soan2-tek, u7 e5 tou5 ma7 si7 ui3 ki5-tha khan-but8 ka--lai5-e5."
        ],
        [
          "《台灣教會公報》連載《台文通訊》",
          "“Tai5-oan5 Kau3-hoe7 Kong-po3” lian5-chai3 “Tai5-bun5 Thong-sin3”"
        ],
        [
          "盧俊義牧師ti7《台灣教會公報》做總編輯hit-chun7，我有提寡錢貼hou7教會公報，in choann5-a2 loeh印，《台灣教會公報》ma7會全部連載《台文通訊》e5文章，大約1冬，版面直接縮，無koh排版。",
          "Lou5 Chun3-gi7 bok8-su ti7 “Tai5-oan5 Kau3-hoe7 Kong-po3” cho3 chong2-pian-chip hit-chun7, goa2 u7 theh8 koa2 chinn5 thiap hou7 Kau3-hoe7 Kong-po3, in choann5-a2 loeh in3, “Tai5-oan5 Kau3-hoe7 Kong-po3” ma7 e7 choan5-pou7 lian5-chai3 “Tai5-bun5 Thong-sin3” e5 bun5-chiunn, tai7-iok 1 tang, pan2-bin7 tit8-chiap sok, bo5 koh pai5-pan2."
        ],
        [
          "因為訂戶有時會重覆，像ti7荷蘭e5翁佳音有寫讀者回應，講看tioh8仝款文章，免寄《台文通訊》，kiam2-chhai2是an2-ne來e5。日本e5《台生報》ma7會夾teh刊。主編換人to7無koh連載。",
          "In-ui7 tiann7-hou7 u7-si5 e7 tiong5-hok8, chhiunn7 ti7 Ho-lan e5 Ang Ka-im u7 sia2 thok8-chia2 hoe5-eng3, kong2 khoann3 tioh8 kang7-khoan2 bun5-chiunn, bian2 kia3 “Tai5-bun5 Thong-sin3”, kiam2-chhai2 si7 an2-ne lai5--e5. Jit8-pun2 e5 “Tai5-seng-po3” ma7 e7 giap teh khan. Chu2-pian oann7 lang5 to7 bo5 koh lian5-chai3."
        ],
        [
          "編務人員調整kap連結島內",
          "Pian-bu7 jin5-oan5 tiau5-cheng2 kap lian5-kiat to2-lai7"
        ],
        [
          "我kai3-seng5是編到1998年，了後拜託李勤岸編。Siong7早to7是海外kap島內做伙發行， ti7島內各地koh有「讀者聯誼會」，siong7濟到25個。Chit-mai2可能chhun「台文通訊彰化讀者聯誼會」iau2-koh有固定用《台文通訊》e5名teh開會，其他1寡點有ka-ti7 e5主體性to7改名繼續運作。",
          "Goa2 kai3-seng5 si7 pian kau3 1998 ni5, liau2-au7 pai3-thok Li2 Khin5-hoann7 pian. Siong7 cha2 to7-si7 hai2-goa7 kap to2-lai7 cho3-hoe2 hoat-heng5, ti7 to2-lai7 kok-te7 koh u7 “thok8-chia2 lian5-gi5-hoe7”, siong7 che7 kau3 25 e5. Chit-mai2 kho2-leng5 chhun “Tai5-bun5 Thong-sin3 Chiong-hoa3 thok8-chia2 lian5-gi5-hoe7” iau2-koh u7 kou3-teng7 iong7 “Tai5-bun5 Thong-sin3” e5 mia5 teh khui-hoe7, ki5-tha chit8-koa2 tiam2 u7 ka-ti7 e5 chu2-the2-seng3 to7 kai2-mia5 ke3-siok8 un7-chok."
        ],
        [
          "Chit-ma2編務ti7 Canata。因為做chiah-e5物件ai3有無仝人loeh做，運動chiah會開闊，tak8-e5輪流做看mai7，chit種精神goan2 ti7北美是chiann5平常，goan2 teh開會，主席是輪流擔任，職務ma7輪流。",
          "Chit-ma2 pian-bu7 ti7 Canata. In-ui7 cho3 chiah-e5 mih8-kiann7 ai3 u7 bo5 kang7 lang5 loeh cho3, un7-tong7 chiah e7 khui-khoah, tak8-e5 lun5-liu5 cho3 khoann3 mai7, chit chiong2 cheng-sin5 goan2 ti7 Pak-bi2 si7 chiann5 peng5-siong5, goan2 teh khui-hoe7, chu2-sek8 si7 lun5-liu5 tam-jim7, chit-bu7 ma7 lun5-liu5."
        ],
        [
          "我編到1個程度ma7會sian7，感覺應當ai3輪1下，所以to7招看彰化讀者聯誼會是m7是會tang3擔任編務，到尾是hou7 Canata hit-peng5編。An2-ne ia7好，ti7台灣e5，會tang3參與其它e5刊物。北美e5人參與台灣e5物件khah少，而且稿件來源是海外khah濟，ma7會tang3產生文化交流。",
          "Goa2 pian kau3 1 e5 theng5-tou7 ma7 e7 sian7, kam2-kak eng3-tong ai3 lun5--chit8-e7, sou2-i2 to7 chio khoann3 Chiong-hoa3 thok8-chia2 lian5-gi5-hoe7 si7 m7 si7 e7-tang3 tam-jim7 pian-bu7, kau3 boe2 si7 hou7 Canata hit-peng5 pian. An2-ne ia7 ho2, ti7 Tai5-oan5 e5, e7-tang3 chham-u2 ki5-tha e5 khan-but8. Pak-bi2 e5 lang5 chham-u2 Tai5-oan5 e5 mih8-kiann7 khah chio2, ji5-chhiann2 ko2-kiann7 lai5-goan5 si7 hai2-goa7 khah che7, ma7 e7-tang3 san2-seng bun5-hoa3 kau-liu5."
        ],
        [
          "代先《台文通訊》kan-na 8頁，chit-ma2 16頁。會固定有1寡笑khoe iah是台語信箱、ham7其他團體e5通批，ma7會想講刊短篇e5詩，盡量beh hou7多元化，慢慢到第10期，陳雷to7有文學作品刊出來，了後koh有改編e5戲劇。到chit-ma2 chiok濟稿源ma7是台灣e5，但是台灣投稿e5人，我有注意tioh8 in 1寡是有海外經驗。",
          "Tai7-seng “Tai5-bun5 Thong-sin3” kan-na 8 iah8, chit-ma2 16 iah8. E7 kou3-teng7 u7 chit8-koa2 chhio3-khoe iah si7 Tai5-gi2 sin3-siunn, ham7 ki5-tha thoan5-the2 e5 thong-phoe, ma7 e7 siunn7 kong2 khan te2-phinn e5 si, chin7-liong7 beh hou7 to-goan5-hoa3, ban7-ban7 kau3 te7 10 ki5, Tan5 Lui5 to7 u7 bun5-hak8 chok-phin2 khan--chhut-lai5, liau2-au7 koh u7 kai2-pian e5 hi3-kiok8. kau3 chit-ma2 chiok che7 ko2-goan5 ma7 si7 Tai5-oan5--e5, tan7-si7 Tai5-oan5 tau5-ko2 e5 lang5, goa2 u7 chu3-i3 tioh8 in chit8-koa2 si7 u7 hai2-goa7 keng-giam7."
        ],
        [
          "《台文通訊》khah難得e5是每個月有開會、互相讀，chiok濟人ti7背後參與，像初期有林洪權、蘇芝萌long2出真濟力。",
          "“Tai5-bun5 Thong-sin3” khah lan5-tit--e5 si7 mui2 ko3 goeh8 u7 khui-hoe7, hou7-siong thak8, chiok che7 lang5 ti7 poe7-au7 chham-u2, chhiunn7 chhou-ki5 u7 lim5 Hong5-koan5, Sou chi-beng5 long2 chhut chin che7 lat8."
        ],
        [
          "蔡正隆發起「世界台語文夏令會」",
          "Chhoa3 Cheng3-liong5 hoat-khi2 “Se3-kai3 Tai5-gi2-bun5 ha7-leng7-hoe7”"
        ],
        [
          "我有參加FAPA（hoah-phah） e5會員，台灣同鄉會、教會、台灣人聯合基金會（理事）、台美公民協會（理事）。",
          "Goa2 u7 chham-ka FAPA (hoah-phah) e5 hoe7-oan5, Tai5-oan5 tong5-hiong-hoe7, kau3-hoe7, Tai5-oan5-lang5 lian5-hap8 ki-kim-hoe7 (li2-su7), Tai5 Bi2 kong-bin5 hiap8-hoe7 (li2-su7)."
        ],
        [
          "「台美公民協會」e5組成是看「日美公民協會」組了chiann5成功，因為日本人ti7第2次世界大戰e5時，ti7日本e5美國人hong5掠去集中營ham7美國sio戰，所以ti7美國e5日本人hong5掠去集中營，到尾in to7組織「日美公民協會」beh討回chit e5公道。所以台灣人chiah組「台美公民協會」，khah慢FAPA 1寡時間。",
          "“Tai5 Bi2 kong-bin5 hiap8-hoe7” e5 chou-seng5 si7 khoann3 “Jit8 Bi2 kong-bin5 hiap8-hoe7” chou liau2 chiann5 seng5-kong, in-ui7 Jit8-pun2 lang5 ti7 te7 2 chhu3 se3-kai3 tai7-chian3 e5 si5, ti7 Jit8-pun2 e5 Bi2-kok lang5 hong5 liah8 khi3 chip8-tiong-iann5 ham7 Bi2-kok sio chian3, sou2-i2 ti7 Bi2-kok e5 Jit8-pun2 lang5 hong5 liah8 khi3 chip8-tiong-iann5, kau3 boe2 in to7 chou-chit “Jit8 Bi2 kong-bin5 hiap8-hoe7” beh tho2 hoe5 chit e5 kong-to7. Sou2-i2 Tai5-oan5-lang5 chiah chou “Tai5 Bi2 kong-bin5 hiap8-hoe7”, khah ban7 FAPA chit8-koa2 si5-kan."
        ],
        [
          "「美國台灣文化協會」是洪茂德成立e5文化團體，chit-ma2無sann2 teh tin2動。In是1群愛表演愛唱歌e5、有強烈台灣意識e5人，ia7會請台灣1寡文化人士去演講。",
          "“Bi2-kok Tai5-oan5 bun5-hoa3 hiap8-hoe7” si7 Ang5 Bou7-tek seng5-lip8 e5 bun5-hoa3 thoan5-the2, chit-ma2 bo5 sann2 teh tin2-tang7. In si7 1 kun5 ai3 piau2-ian2 ai3 chhiunn3-koa--e5, u7 kiong5-liat8 Tai5-oan5 i3-sek e5 lang5, ia7 e7 chhiann2 Tai5-oan5 chit8-koa2 bun5-hoa3 jin5-su7 khi3 ian2-kang2."
        ],
        [
          "蔡正隆先生接觸tioh8《台文通訊》chiann5會tang3贊同，所以伊用「台獨聯盟」美國分部發起「世界台語文夏令會」，第1遍ti7 Huston，我kap「聰美基金會」long2出1寡錢，in ma7 ka-ti7募1寡錢。Hit場差不多有40～50人參加，講員有黃勁連、施炳華、東方白等等。",
          "Chhoa3 Cheng3-liong5 sian-sinn chiap-chhiok tioh8 “Tai5-bun5 Thong-sin3” chiann5 e7-tang3 chan3-tong5, sou2-i2 i iong7 “Tai5-tok8 Lian5-beng5” Bi2-kok hun-pou7 hoat-khi2 “Se3-kai3 Tai5-gi2-bun5 ha7-leng7-hoe7”, te7 1 pian3 ti7 Huston, goa2 kap “Chhong-bi2 Ki-kim-hoe7” long2 chhut chit8-koa2 chinn5, in ma7 ka-ti7 bou7 chit8-koa2 chinn5. Hit tiunn5 chha-put-to u7 40~50 lang5 chham-ka, kang2-oan5 u7 Ng5 Kin3-lian5, Si Peng2-hoa5, Tang-hong peh8 teng2-teng2."
        ],
        [
          "Goan2 Los Angeles有我，楊淑婷、黃宗岳long2有去。蔡正隆ti7《台灣公論報》寫e5 1寡論點，我發覺伊chiann5骨力teh讀《台文通訊》，因為論點有寡引用《台文通訊》e5物件。",
          "Goan2 Los Angeles u7 goa2, Iunn5 Siok-teng5, Ng5 Chong-gak8 long2 u7 khi3. Chhoa3 Cheng3-liong5 ti7 “Tai5-oan5 Kong-lun7-po3” sia2 e5 chit8-koa2 lun7-tiam2, goa2 hoat-kak i chiann5 kut-lat8 teh thak8 “Tai5-bun5 Thong-sin3”, in-ui7 lun7-tiam2 u7 koa2 in2-iong7 “Tai5-bun5 Thong-sin3” e5 mih8-kiann7."
        ],
        [
          "蔡正隆teh做台獨聯盟總幹事hit-chun7，堅持行台文e5路線，in內部ma7爭kah chiann5無爽快，到尾蔡正隆過身e5時，soah kui-e5人long2走出來寫台文，我想hit-chun7是公論報siong7濟台文e5時chun7。",
          "Chhoa3 Cheng3-liong5 teh cho3 Tai5-tok8 Lian5-beng5 chong2-kan3-su7 hit-chun7, kian-chhi5 kiann5 Tai5-bun5 e5 lou7-soann3, in lai7-pou7 ma7 chenn3 kah chiann5 bo5 song2-khoai3, kau3 boe2 Chhoa3 Cheng3-liong5 koe3-sin e5 si5, soah kui-e5 lang5 long2 chau2 chhut lai5 sia2 Tai5-bun5, goa2 siunn7 hit-chun7 si7 Kong-lun7-po3 siong7 che7 Tai5-bun5 e5 si5-chun7."
        ],
        [
          "第2屆借用仝1間旅館，「北美洲台灣教授協會」、「北美洲台灣醫師協會」long2辦年會，各人有各人e5節目，暗會to7結做伙，所以像是做伙辦。",
          "te7 2 kai3 chioh-iong7 kang7 1 keng lu2-koan2, “Pak-bi2-chiu Tai5-oan5 Kau3-siu7 Hiap8-hoe7”, “Pak-bi2-chiu Tai5-oan5 I-su Hiap8-hoe7” long2 pan7 ni5-hoe7, kok lang5 u7 kok lang5 e5 chiat-bok8, am3-hoe7 to7 kat cho3-hoe2, sou2-i2 chhiunn7 si7 cho3-hoe2 pan7."
        ],
        [
          "台灣人聯合基金會ma7 ti7 hia辦「台灣文化之夜」。「台灣文化之夜」hit工有chhiann3李遠哲來，伊hit遍有接受chiann5尖銳e5質問。第2屆夏令會特別成功，ia7演出陳雷e5戲劇《厝邊隔壁》、《有耳無嘴》。",
          "Tai5-oan5-lang5 lian5-hap8 ki-kim-hoe7 ma7 ti7 hia pan7 “Tai5-oan5 bun5-hoa3 chi ia7”. “Tai5-oan5 bun5-hoa3 chi ia7” hit kang u7 chhiann3 Li2 Oan2-thiat lai5, i hit pian3 u7 chiap-siu7 chiann5 chiam-joe7 e5 chit-mng7. Te7 2 kai3 ha7-leng7-hoe7 tek8-piat8 seng5-kong, ia7 ian2 chhut Tan5 Lui5 e5 hi3-kiok8 “chhu3-pinn keh-piah”, “U7 hi7 bo5 chhui3”."
        ],
        [
          "陳雷ti7《台文通訊》e5文學作品",
          "Tan5 Lui5 ti7 “Tai5-bun5 Thong-sin3” e5 bun5-hak8 chok-phin2"
        ],
        [
          "辦《台文通訊》差不多6～7期了，會看《台灣公論報》oan5-na2有其他e5人beh寫台文e5文章，hit-chun7陳雷e5筆名號做「陳雷」iah是「陳雷公」，我to7 kha3電話去hit-chun7辦公室ti7 Los Angeles e5公論報問，了後開始有來往，伊1本手稿hou7我，goan2變做chiann5好e5朋友。我to7看1晡，oan5-na7笑oan5-na7流目屎讀kah了。",
          "pan7 “Tai5-bun5 Thong-sin3” chha-put-to 6~7 ki5 liau2, e7 khoann3 “Tai5-oan5 Kong-lun7-po3” oan5-na2 u7 ki5-tha e5 lang5 beh sia2 Tai5-bun5 e5 bun5-chiunn, hit-chun7 Tan5 Lui5 e5 pit-mia5 ho7-cho3 “Tan5 Lui5” iah si7 “Tan5 Lui5-kong”, goa2 to7 kha3 tian7-oe7 khi3 hit-chun7 pan7-kong-sek ti7 Los Angeles e5 Kong-lun7-po3 mng7, liau2-au7 khai-si2 u7 lai5-ong2, i 1 pun2 chhiu2-ko2 hou7--goa2, goan2 pian3-cho3 chiann5 ho2 e5 peng5-iu2. Goa2 to7 khoann3 1 pou, oan5-na7 chhio3 oan5-na7 lau5 bak8-sai2 thak8 kah liau2."
        ],
        [
          "陳雷文學1個特點，因為烏名單chiann5久be7-tang3 to3去，伊寫e5台語文章chiok濟是寫過去台灣e5回憶，包括做預備軍官e5經驗。因為m7 bat to3去，所以頭殼內會寫1寡kap台灣作家無仝e5物件。",
          "Tan5 Lui5 bun5-hak8 1 e5 tek8-tiam2, in-ui7 ou-mia5-toann chiann5 ku2 be7-tang3 to3--khi3, i sia2 e5 Tai5-gi2 bun5-chiunn chiok che7 si7 sia2 koe3 khi3 Tai5-oan5 e5 hoe5-ek8, pau-khoah cho3 i7-pi7 kun-koann e5 keng-giam7. In-ui7 m7 bat to3--khi3, sou2-i2 thau5-khak lai7 e7 sia2 chit8-koa2 kap Tai5-oan5 chok-ka bo5 kang5 e5 mih8-kiann7."
        ],
        [
          "譬如〈圖書館e5秘密〉e5景long2是台南e5公園路，圖書館拆掉改做遠東百貨公司，若tak8日ti7 hit-tah e5人，記憶be7 hiah明。對陳雷來講，不時teh想故鄉，所以伊描寫20～30冬前公園路e5鹽酸仔樹、日本時代e5圖書館，我讀了1幅圖會走出來。了後，伊koh寫1篇〈永遠e5故鄉〉。",
          "Phi3-ju5 “Tou5-su-koan2 e5 pi3-bit8” e5 keng2 long2 si7 Tai5-lam5 e5 Kong-hng5-lou7, tou5-su-koan2 thiah-tiau7 kai2 cho3 Oan2-tong Pah-hoe3 Kong-si, na7 tak8 jit8 ti7 hit-tah e5 lang5, ki3-ek8 be7 hiah beng5. Tui3 Tan5 Lui5 lai5 kong2, put-si5 teh siunn7 kou3-hiong, sou2-i2 i biau5-sia2 20~30 tang cheng5 Kong-hng5-lou7 e5 iam5-sng-a2-chhiu7, Jit8-pun2 si5-tai7 e5 tou5-su-koan2, goa2 thak8 liau2 1 pak tou5 e7 chau2--chhut-lai5. Liau2-au7, i koh sia2 1 phinn “Eng2-oan2 e5 kou3-hiong”."
        ],
        [
          "伊寫〈李石頭e5古怪病〉了，伊tng2台灣有1寡衝擊，kap所想e5無仝，處理e5調性變作chiok笑詼e5，看be7慣勢chiann5濟代誌，但是long2樂觀收尾。譬如〈草地chhoe7牛〉、〈巴士頂e5革命〉、〈咱e5厝邊〉、〈白菜博士〉等等，long2是chiok精采e5短篇。後期to7 khah寫歷史e5題裁。",
          "I sia2 “Li2 Chioh8-thau5 e5 kou2-koai3-penn7” liau2, i tng2 Tai5-oan5 u7 chit8-koa2 chhiong-kek, kap sou2 siunn7--e5 bo5 kang5, chhu2-li2 e5 tiau7-seng3 pian3 cho3 chiok chhio3-khoe--e5, khoann3 be7 koan3-si3 chiann5 che7 tai7-chi3, tan7-si7 long2 lok8-koan siu-boe2. Phi3-ju5 “Chhau2-te7 chhoe7 gu5”, “Ba2-suh teng2 e5 kek-beng7”, “Lan2 e5 chhu3-pinn”, “Peh8-chhai3 phok-su7” teng2-teng2, long2 si7 chiok cheng-chhai2 e5 te2-phinn. Au7-ki5 to7 khah sia2 lek8-su2 e5 te5-chai5."
        ],
        [
          "我kap陳雷toa3離真遠，但是不時通電話chiann5投機，《台文通訊》編務上，尤其社會語言學e5基本觀點，伊kap goan2兄哥良偉ma7會出1寡意見。",
          "Goa2 kap Tan5 Lui5 toa3 li7 chin hng7, tan7-si7 put-si5 thong tian7-oe7 chiann5 tau5-ki, “Tai5-bun5 Thong-sin3” pian-bu7 siong7, iu5-ki5 sia7-hoe7 gi2-gian5-hak8 e5 ki-pun2 koan-tiam2, i kap goan2 hiann-ko Liong5-ui2 ma7 e7 chhut chit8-koa2 i3-kian3."
        ],
        [
          "陳雷siong7早大量創作e5小說，大部份long2刊ti7《台文通訊》，《台文通訊》hou7伊有khah大e5創作力。伊e5個性是寫了be7隨發表，long2 koh一直讀，我知siong7濟是讀16遍，有時到定稿已經ham7原來差chiok濟。至少是khah早teh寫短篇e5時，可能長篇to7有無仝款作法。",
          "Tan5 Lui5 siong7 cha2 toa7-liong7 chhong3-chok e5 siau2-soat, toa7-pou7-hun7 long2 khan ti7 “Tai5-bun5 Thong-sin3”, “Tai5-bun5 Thong-sin3” hou7 i u7 khah toa7 e5 chhong3-chok-lek8. I e5 ko3-seng3 si7 sia2 liau2 be7 sui5 hoat-piau2, long2 koh it-tit8 thak8, goa2 chai siong7 che7 si7 thak8 16 pian3, u7-si5 kau3 teng7-ko2 i2-keng ham7 goan5-lai5 chha chiok che7. Chi3-chio2 si7 khah-cha2 teh sia2 te2-phinn e5 si5, kho2-leng5 tng5-phinn to7 u7 bo5 kang7-khoan2 cho3-hoat."
        ],
        [
          "《台文通訊》第1期e5時，有訂1個chiok明確e5目標，講beh培養kui 10個作家，chit-ma2到底有goa7濟效果？除了陳雷e5小說，hit-chun7陳明仁e5詩be7 bai2，伊e5論說文無濟。",
          "“Tai5-bun5 Thong-sin3” te7 1 ki5 e5 si5, u7 teng7 1 e5 chiok beng5-khak e5 bok8-piau, kong2 beh poe5-iong2 kui 10 e5 chok-ka, chit-ma2 tau3-te2 u7 goa7 che7 hau7-ko2? Tu5-liau2 Tan5 Lui5 e5 siau2-soat, hit-chun7 Tan5 Beng5-jin5 e5 si be7-bai2, i e5 lun7-soat-bun5 bo5 che7."
        ],
        [
          "Khah重要e5是，有真濟人第1篇e5台文處女作long2發表ti7《台文通訊》，有e5 kui世人m7 bat寫過台文，ma7有因為讀tioh8《台文通訊》chiah來試看mai7寫台文e5，當然，是海外e5人khah濟。",
          "Khah tiong7-iau3--e5 si7, u7 chin che7 lang5 te7 1 phinn e5 Tai5-bun5 chhu3-li2-chok long2 hoat-piau2 ti7 “Tai5-bun5 Thong-sin3”, u7 e5 kui-si3-lang5 m7 bat sia2 koe3 Tai5-bun5, ma7 u7 in-ui7 thak8 tioh8 “Tai5-bun5 Thong-sin3” chiah lai5 chhi3 khoann3 mai7 sia2 Tai5-bun5--e5, tong-jian5, si7 hai2-goa7 e5 lang5 khah che7."
        ],
        [
          "初期ma7有刊林宗源e5詩，但是舊作新作long2有，goan2有邀請伊來美國受訪，tu2 tioh8地動，伊to7寫1首詩，這是新創作e5。若有ham7台灣互動e5，像學生台灣語文促進會辦《台語學生》、台灣語文促進會吳秀麗有辦《台語風》等等，tak8-e5會互相鼓勵。",
          "Chhou-ki5 ma7 u7 khan Lim5 Chong-goan5 e5 si, tan7-si7 ku7-chok sin-chok long2 u7, goan2 u7 iau-chhiann2 i lai5 Bi2-kok siu7-hong2, tu2 tioh8 te7-tang7, i to7 sia2 1 siu2 si, che si7 sin chhong3-chok--e5. Na7 u7 ham7 Tai5-oan5 hou7-tong7--e5, chhiunn7 Hak8-seng Tai5-oan5 Gi2-bun5 Chhiok-chin3-hoe7 pan7 “Tai5-gi2 Hak8-seng”, Tai5-oan5 Gi2-bun5 Chhiok-chin3-hoe7 Gou5 Siu3-le7 u7 pan7 “Tai5-gi2-hong” teng2-teng2, tak8-e5 e7 hou7-siong kou2-le7."
        ],
        [
          "陳柏壽牧師ma7有寫1寡論說性e5物件，伊hit-chun7 toa3 ti7 New York聰美基金會，an3 25期開始擔任發行人，主要是財務方面e5收款，因為hia有非營利單位e5登記，但是編務iau2-koh ti7 Los Angeles 。陳牧師用教會下kha e5 1個團體，成立聰美基金會。",
          "Tan5 Phek-siu7 bok8-su ma7 u7 sia2 chit8-koa2 lun7-soat-seng3 e5 mih8-kiann7, i hit-chun7 toa3 ti7 New York Chhong-bi2 Ki-kim-hoe7, an3 25 ki5 khai-si2 tam-jim7 hoat-heng5-jin5, chu2-iau3 si7 chai5-bu7 hong-bin7 e5 siu-khoan2, in-ui7 hia u7 hui-eng5-li7 tan-ui7 e5 teng-ki3, tan7-si7 pian-bu7 iau2-koh ti7 Los Angeles. Tan5 bok8-su iong7 kau3-hoe7 e7-kha e5 1 e5 thoan5-the2, seng5-lip8 Chhong-bi2 Ki-kim-hoe7."
        ],
        [
          "《台文通訊》有記錄「聰美精神」，黃聰美是嫁hou7日本人e5台灣女性，長期化名「井上魯鈍」捐錢hou7台獨聯盟日本本部，過身了，人chiah知影。伊e5先生有去拜訪聰美e5小弟，in小弟tu2好ti7陳牧師e5教會，王康陸ma7 ti7 hia，hiah-e5人台獨意識long2 chiann5強。",
          "“Tai5-bun5 Thong-sin3” u7 ki3-lok8 “Chhong-bi2 cheng-sin5”, Ng5 Chhong-bi2 si7 ke3 hou7 Jit8-pun2 lang5 e5 Tai5-oan5 lu2-seng3, tng5-ki5 hoa3-mia5 “Chenn2-siong7 Lou2-tun7” koan-chinn5 hou7 Tai5-tok8 Lian5-beng5 Jit8-pun2 Pun2-pou7, koe3-sin liau2, lang5 chiah chai-iann2. I e5 sian-sinn u7 khi3 pai3-hong2 Chhong-bi2 e5 sio2-ti7, in sio2-ti7 tu2-ho2 ti7 Tan5 bok8-su e5 kau3-hoe7, Ong5 Khong-liok8 ma7 ti7 hia, hiah-e5 lang5 Tai5-tok8 i3-sek long2 chiann5 kiong5."
        ],
        [
          "In若知《台文通訊》，應當long2是看《台灣公論報》來e5。我是看tioh8陳柏壽ti7公論報teh寫，to7 kha3電話去問公論報，to7 an2-ne變做好朋友。",
          "In na7 chai “Tai5-bun5 Thong-sin3”, eng3-tong long2 si7 khoann3 “Tai5-oan5 Kong-lun7-po3” lai5--e5. Goa2 si7 khoann3 tioh8 Tan5 Phek-siu7 ti7 Kong-lun7-po3 teh sia2, to7 kha3 tian7-oe7 khi3 mng7 Kong-lun7-po3, to7 an2-ne pian3-cho3 ho2-peng5-iu2."
        ],
        [
          "《台灣公論報》ma7 ai3看hit-chun7 sim2-mih8人teh編，有時台文e5文章無sann2刊，做台文e5人to7會緊張，因為khah chhap政治e5人，有e5會講，恁bu2台文beh創siann2？講以後台灣政治問題解決，語文問題to7自動解決--a3。",
          "“Tai5-oan5 Kong-lun7-po3” ma7 ai3 khoann3 hit-chun7 sim2-mih8 lang5 teh pian, u7-si5 Tai5-bun5 e5 bun5-chiunn bo5 sann2 khan, cho3 Tai5-bun5 e5 lang5 to7 e7 kin2-tiunn, in-ui7 khah chhap cheng3-ti7 e5 lang5, u7 e5 e7 kong2, lin2 bu2 Tai5-bun5 beh chhong3 siann2? Kong2 i2-au7 Tai5-oan5 cheng3-ti7 bun7-te5 kai2-koat, gi2-bun5 bun7-te5 to7 chu7-tong7 kai2-koat--a3."
        ],
        [
          "另外有語言工具論e5觀點，所以看法m7是chiann5仝款，到尾tak8-e5 long2會本位主義。但是我e5策略khah be7去kang5 tiap8。像有人會罵林文欽無beh出台文e5冊，但是前衛siong7早是替《台文通訊》印刷e5，ma7出真濟台文e5冊，伊ma7真冤枉。",
          "Leng7-goa7 u7 gi2-gian5 kang-ku7-lun7 e5 koan-tiam2, sou2-i2 khoann3-hoat m7 si7 chiann5 kang7-khoan2, kau3 boe2 tak8-e5 long2 e7 pun2-ui7 chu2-gi7. Tan7-si7 goa2 e5 chhek-liok8 khah be7 khi3 kang5 tiap8. Chhiunn7 u7 lang5 e7 me7 Lim5 Bun5-khim bo5 beh chhut Tai5-bun5 e5 chheh, tan7-si7 Chian5-ui7 siong7 cha2 si7 the3 “Tai5-bun5 Thong-sin3” in3-soat--e5, ma7 chhut chin che7 Tai5-bun5 e5 chheh, i ma7 chin oan-ong2."
        ],
        [
          "《台文通訊》e5其他參與者",
          "“Tai5-bun5 Thong-sin3” e5 ki5-tha chham-u2-chia2"
        ],
        [
          "蘇芝萌參與《台文通訊》khah深，伊用真濟心血kap錢去開發「Hotsys-Haksys」台文輸入法。伊ma7 toa3 Los Angeles ，是「台美小姐」選舉e5創辦人。《台文通訊》搬去Toronto編輯了，蘇正玄做總編輯，有寫1寡歷史回顧。",
          "Sou Chi-beng5 chham-u2 “Tai5-bun5 Thong-sin3” khah chhim, i iong7 chin che7 sim-hoeh kap chinn5 khi3 khai-hoat “Hotsys-Haksys” Tai5-bun5 su-jip8-hoat. I ma7 toa3 Los Angeles, si7 “Tai5 Bi2 sio2-chia2” soan2-ki2 e5 chhong3-pan7-jin5. “Tai5-bun5 Thong-sin3” poann khi3 Toronto pian-chip liau2, Sou Cheng3-hian5 cho3 chong2-pian-chip, u7 sia2 chit8-koa2 lek8-su2 hoe5-kou3."
        ],
        [
          "Canada e5 Toronto有1個聯合教會，tu2開始e5讀者聯誼會，8成是hit e5聯合教會e5會員。Khah早URM (Urban Rural Mission城鄉事工會) e5訓練是ti7林哲夫hit e5教會，in對台文發生趣味，ma7 chiann5熱心聚會。林晳陽khah早是ti7台灣神學院做圖書館館長，是李江却台語文教基金會董事長，ma7發行《台文通訊》kap《台文罔報》。",
          "Canada e5 Toronto u7 1 e5 lian5-hap8 kau3-hoe7, tu2 khai-si2 e5 thok8-chia2 lian5-gi5-hoe7, 8 siann5 si7 hit e5 lian5-hap8 kau3-hoe7 e5 hoe7-oan5. Khah-cha2 URM (Urban Rural Mission Siann5-hiong Su7-kang-hoe7) e5 hun3-lian7 si7 ti7 Lim5 Thiat-hu hit e5 kau3-hoe7, in tui3 Tai5-bun5 hoat-seng chhu3-bi7, ma7 chiann5 jiat8-sim chu7-hoe7. Lim5 Sek-iong5 khah-cha2 si7 ti7 Tai5-oan5 Sin5-hak8-inn7 cho3 tou5-su-koan2 koan2-tiunn2, si7 Li2-kang Khioh Tai5-gi2 Bun5-kau3 Ki-kim-hoe7 tang2-su7-tiunn2, ma7 hoat-heng5 “Tai5-bun5 Thong-sin3” kap “Tai5-bun5 Bong2-po3”."
        ],
        [
          "台語消費者運動",
          "Tai5-gi2 siau-hui3-chia2 un7-tong7"
        ],
        [
          "台語消費者運動e5推行只是1個觀念，差不多是10幾冬前，ma7無完全實際loh8去做。是感覺平平用錢，應當照顧tioh8顧客e5需要，消費e5人應當有選項。",
          "Tai5-gi2 siau-hui3-chia2 un7-tong7 e5 chhui-heng5 chi2-si7 1 e5 koan-liam7, chha-put-to si7 10 kui2 tang cheng5, ma7 bo5 oan5-choan5 sit8-che3 loh8 khi3 cho3. Si7 kam2-kak penn5-penn5 iong7 chinn5, eng3-tong chiau3-kou3 tioh8 kou3-kheh e5 su-iau3, siau-hui3 e5 lang5 eng3-tong u7 soan2-hang7."
        ],
        [
          "用消費者e5角度，向提供服務e5人，若伊有能力，ai3使用消費者習慣e5語言。做看護、醫生e5人，long2應該注意chit點。我其實ma7無teh推行，是有hit e5構想，想be7到chit-ma2真正有人teh做。",
          "Iong7 siau-hui3-chia2 e5 kak-tou7, hiong3 the5-kiong hok8-bu7 e5 lang5, na7 i u7 leng5-lek8, ai3 su2-iong7 siau-hui3-chia2 sip8-koan3 e5 gi2-gian5. Cho3 khan3-hou7, i-seng e5 lang5, long2 eng3-kai chu3-i3 chit tiam2. Goa2 ki5-sit8 ma7 bo5 teh chhui-heng5, si7 u7 hit e5 kou3-siong2, siunn7 be7 kau3 chit-ma2 chin-chiann3 u7 lang5 teh cho3."
        ],
        [
          "「taigu.com」e5想法",
          "“taigu.com” e5 siunn7-hoat"
        ],
        [
          "Hit-chun7是chiann5單純e5想法，an2-choann2講台語e5人long2感覺song5，iah是講long2老人，想講beh做1個電視節目，會tang3 khah吸引少年人。雖然khai chiann5濟錢，但是無成功，影響e5 iah是khou-a2內e5人。因為感覺網路世界beh來--a，若好e5網站ma7 ai3有人廣告，吸引少年人來看chit e5「入口網站」，會tang3連去所有e5台文網站。",
          "Hit-chun7 si7 chiann5 tan-sun5 e5 siunn7-hoat, an2-choann2 kong2 Tai5-gi2 e5 lang5 long2 kam2-kak song5, iah si7 kong2 long2 lau7-lang5, siunn7 kong2 beh cho3 1 e5 tian7-si7 chiat-bok8, e7-tang3 khah khip-in2 siau3-lian5-lang5. Sui-jian5 khai chiann5 che7 chinn5, tan7-si7 bo5 seng5-kong, eng2-hiong2 e5 iah si7 khou-a2-lai7 e5 lang5. In-ui7 kam2-kak bang7-lou7 se3-kai3 beh lai5--a, na7 ho2 e5 bang7-cham7 ma7 ai3 u7 lang5 kong2-ko3, khip-in2 siau3-lian5-lang5 lai5 khoann3 chit e5 “jip8-khau2 bang7-cham7”, e7-tang3 lian5 khi3 sou2-u7 e5 Tai5-bun5 bang7-cham7."
        ],
        [
          "我委託e5「青蘋果」製作公司e5頭家是葉金勝，蔡正隆in太太葉明霞e5哥哥，是透過蔡同榮拜託胡維剛律師介紹e5。我ma7 tu2好透過張維嘉bat李啟源（『巧克力重擊』導演），ham7 in某簡麗芬hit-chun7 ti7美國有teh編劇拍片，我theh8《有耳無嘴》hou7 in看，所以chiann5做朋友。",
          "Goa2 ui2-thok e5 “Chhenn Phong7-ko2” che3-chok kong-si e5 thau5-ke si7 Iap8 Kim-seng3, Chhoa3 Cheng3-liong5 in thai3-thai3 Iap8 Beng5-ha5 e5 ko-ko, si7 thau3-koe3 Chhoa3 Tong5-eng5 pai3-thok Ou5 Ui5-kong lut8-su kai3-siau7--e5. Goa2 ma7 tu2-ho2 thau3-koe3 Tiunn Ui5-ka bat Li2 Khe2-goan5 (『巧克力重擊』to7-ian2), ham7 in bou2 Kan2 Le7-hun hit-chun7 ti7 Bi2-kok u7 teh pian-kiok8 phah-phinn3, goa2 theh8 “U7 hinn7 bo5 chhui3” hou7 in khoann3, sou2-i2 chiann5-cho3 peng5-iu2."
        ],
        [
          "「青蘋果」是製作公司，我hit-chun7想講beh上電視無問題，影片long2有拍出來，陳明章、簡上仁、唐美雲、許傑輝chiah-e5人long2有受訪過，但是帶long2 iau2-boe7剪接，到尾chhoe7無電視公司e5時段，to7 long2無放出來，錢long2了去。Siong7原始e5母帶iau2-koh ti7 in公司，了後ma7無koh進行，chit-ma2 to7 tann5-a2變做庫存帶。",
          "“Chhenn Phong7-ko2” si7 che3-chok kong-si, goa2 hit-chun7 siunn7 kong2 beh chiunn7 tian7-si7 bo5 bun7-te5, iann2-phinn3 long2 u7 phah--chhut-lai5, Tan5 Beng5-chiong, Kan2 Siong7-jin5, Tong5 Bi2-hun5, Khou2 Kiat8-hui chiah-e5 lang5 long2 u7 siu7-hong2--koe3, tan7-si7 toa3 long2 iau2-boe7 chian2-chiap, kau3 boe2 chhoe7 bo5 tian7-si7 kong-si e5 si5-toann7, to7 long2 bo5 pang3--chhut-lai5, chinn5 long2 liau2--khi3. Siong7 goan5-su2 e5 bu2-toa3 iau2-koh ti7 in kong-si, liau2-au7 ma7 bo5 koh chin3-heng5, chit-ma2 to7 tann5-a2 pian3-cho3 khou3-chun5-toa3."
        ],
        [
          "本來ma7想過beh出資拍台語片，iah是像日本單元劇e5形式、khah有競爭、kap文化性khah關連，但是受tioh8合作過程「不了了之」e5影響，而且成本ma7 siunn高，to7無koh繼續。感覺chiann5可惜、chiann5失望。",
          "Pun2-lai5 ma7 siunn7 koe3 beh chhut-chu phah Tai5-gi2-phinn3, iah si7 chhiunn7 Jit8-pun2 tan-goan5-kiok8 e5 heng5-sek, khah u7 keng7-cheng, kap bun5-hoa3-seng3 khah koan-lian5, tan7-si7 siu7 tioh8 hap8-chok koe3-teng5 “put-liau2-liau2-chi” e5 eng2-hiong2, ji5-chhiann2 seng5-pun2 ma7 siunn koan5, to7 bo5 koh ke3-siok8. Kam2-kak chiann5 kho2-sioh, chiann5 sit-bang7."
        ],
        [
          "進前為tioh8 beh推廣「taigu.com」，tng2去台灣e5台文營long2有宣傳，hou7 tak8-e5 1個鼓舞，會tang3 ti7媒體有台語e5 mih8-kiann7放送，結果long2無，對tak8-e5 chiann5歹勢。Goan2出差不多3百goa7萬，siong7好希望以後有機會會tang3做出來。",
          "Chin3-cheng5 ui7 tioh8 beh chhui-kong2 “taigu.com”, tng2 khi3 Tai5-oan5 e5 Tai5-bun5-iann5 long2 u7 soan-thoan5, hou7 tak8-e5 1 e5 kou2-bu2, e7-tang3 ti7 mui5-the2 u7 Tai5-gi2 e5 mih8-kiann7 hong3-sang3, kiat-ko2 long2 bo5, tui3 tak8-e5 chiann5 phainn2-se3. Goan2 chhut chha-put-to 3 pah goa7 ban7, siong7 ho2 hi-bang7 i2-au7 u7 ki-hoe7 e7-tang3 cho3--chhut-lai5."
        ],
        [
          "對未來台文發展e5觀點",
          "Tui3 bi7-lai5 Tai5-bun5 hoat-tian2 e5 koan-tiam2"
        ],
        [
          "Chit 5～6冬來我to7漸漸退出台文界，大部份e5資訊是ui3「台語網」來e5，最近發展我khah m7知。我tann5-a2開始e5時完全m7免選擇，因為已經有1套人做chiok久e5文字系統，無需要koh發明1套來用。基本上官方並無想beh解決語言問題，無beh做chit款『吃力不討好』e5工作，其實照歷史、文獻來看，當然是教會羅馬字siong7濟。",
          "Chit 5~6 tang lai5 goa2 to7 chiam7-chiam7 the3 chhut Tai5-bun5-kai3, toa7-pou7-hun7 e5 chu-sin3 si7 ui3 “Tai5-gi2-bang7” lai5--e5, choe3-kin7 hoat-tian2 goa2 khah m7 chai. Goa2 tann5-a2 khai-si2 e5 si5 oan5-choan5 m7 bian2 soan2-tek, in-ui7 i2-keng u7 1 tho3 lang5 cho3 chiok ku2 e5 bun5-ji7 he7-thong2, bo5 su-iau3 koh hoat-beng5 1 tho3 lai5 iong7. Ki-pun2 siong7 koann-hong peng7 bo5 siunn7 beh kai2-koat gi2-gian5 bun7-te5, bo5 beh cho3 chit khoan2『吃力不討好』e5 kang-chok, ki5-sit8 chiau3 lek8-su2, bun5-hian3 lai5 khoann3, tong-jian5 si7 kau3-hoe7 Lo5-ma2-ji7 siong7 che7."
        ],
        [
          "Chit-ma2大學以上、國際上e5使用人口、khah有份量e5字典、網路推廣層面，long2是教會羅馬字khah濟。",
          "Chit-ma2 tai7-hak8 i2-siong7, kok-che3 siong7 e5 su2-iong7 jin5-khau2, khah u7 hun7-liong7 e5 ji7-tian2, bang7-lou7 chhui-kong2 chan5-bin7, long2 si7 kau3-hoe7 Lo5-ma2-ji7 khah che7."
        ],
        [
          "推sak台語文運動，應當是teh推動語文對台灣e5主體性有sim2-mih8幫贊，我是感覺台灣主體性慢慢已經定型，chiann5不幸是台文已經無份--ah，已經是中文做主體；ma7有可能是雜菜麵。",
          "Chhui-sak Tai5-gi2-bun5 un7-tong7, eng3-tong si7 teh chhui-tong7 gi2-bun5 tui3 Tai5-oan5 e5 chu2-the2-seng3 u7 sim2-mih8 pang-chan7, goa2 si7 kam2-kak Tai5-oan5 chu2-the2-seng3 ban7-ban7 i2-keng teng7-heng5, chiann5 put-heng7 si7 Tai5-bun5 i2-keng bo5-hun7--ah, i2-keng si7 Tiong-bun5 cho3 chu2-the2; ma7 u7 kho2-leng5 si7 chap8-chhai3-mi7."
        ],
        [
          "整理者：呂美親",
          "Cheng2-li2-chia2: Lu7 Bi2-chhin"
        ]
      ],
      "篇名": "點toh8台語文火種"
    }
  ]
}
