{
  "作者": "江永進",
  "出版年": "2007",
  "出版者": "國史館",
  "文類": "演講訪談",
  "書名": "台語文運動訪談暨史料彙編",
  "書寫系統": "漢羅",
  "資料": [
    {
      "段": [
        [
          "Kap台語文運動e5因緣",
          "Kap Tai5-gi2-bun5 un7-tong7 e5 in-ian5"
        ],
        [
          "我1954年2月初2 ti7高雄出世。我kah伊（妻，張春凰）足「門當戶對」，in tau散tioh8，阮tau仝款散tioh8，toa3仝一條街仔，無離jua7遠，背景long2足接近，to7是一般台灣人e5家庭。讀仝間國校，行仝一條路去小學。我細漢足phainn2，基本上我「品學兼優」，ma7是照常phainn2，m7-koh我朋友chiann5闊，成績好e5，成績bai2--e5 long2總有。",
          "Goa2 1954 ni5 2 goeh8 chhoe 2 ti7 Ko-hiong5 chhut-si3. Goa2 kah i (chhe, Tiunn Chhun-hong5) chiok “mng5-tong-hou7-tui3”, in tau san3-tioh8, goan2 tau kang7-khoan2 san3-tioh8, toa3 kang7 chit8 tiau5 ke-a2, bo5 li7 joa7 hng7, poe7-keng2 long2 chiok chiap-kin7, to7-si7 it-poann Tai5-oan5-lang5 e5 ka-teng5. Thak8 kang7 keng kok-hau7, kiann5 kang7 chit8 tiau5 lou7 khi3 sio2-hak8. Goa2 se3-han3 chiok phainn2, ki-pun2 siong7 goa2 “phin2-hak8-kiam-iu”, ma7 si7 chiau3-siong5 phainn2, m7-koh goa2 peng5-iu2 chiann5 khoah, seng5-chek ho2--e5, seng5-chek bai2--e5 long2-chong2 u7."
        ],
        [
          "讀台大數學系e5時已經be7曉講台語，是到美國chiah閣重學e5，ma7是到美國chiah知影我是台灣人，台灣意識e5覺醒是ti7美國Floridae5首都；tng2來台灣了，有去參加民進黨e5活動。去美國，真自然逐個long2講台語。",
          "Thak8 Tai5-tai7 sou3-hak8-he7 e5 si5 i2-keng be7-hiau2 kong2 Tai5-gi2, si7 kau3 Bi2-kok chiah koh teng5-oh8--e5, ma7 si7 kau3 Bi2-kok chiah chai-iann2 goa2 si7 Tai5-oan5-lang5, Tai5-oan5 i3-sek e5 kak-chhenn2 si7 ti7 Bi2-kokFloridae5 siu2-tou; tng2 lai5 Tai5-oan5 liau2, u7 khi3 chham-ka Bin5-chin3-tong2 e5 oah8-tang7. Khi3 Bi2-kok, chin chu7-jian5 tak8 e5 long2 kong2 Tai5-gi2."
        ],
        [
          "我讀數學e5，本來to7足gau5「追根究底」、足愛問問題，國民黨ka7教sann2貨，我long2相信。我是國民黨教育之下足成功e5樣板，輕視台語。你感覺你家己無物件，所以你激烈去學某一個語言，其實to7反應你家己對你家己無信心。",
          "Goa2 thak8 sou3-hak8--e5, pun2-lai5 to7 chiok gau5 “tui-kin kiu3-te2”, chiok ai3 mng7 bun7-te5, Kok-bin5-tong2 ka7 ka3 sann2-hoe3, goa2 long2 siong-sin3. Goa2 si7 Kok-bin5-tong2 kau3-iok8 chi ha7 chiok seng5-kong e5 iunn7-pan2, khin-si7 Tai5-gi2. Li2 kam2-kak li2 ka-ti7 bo5 mih8-kiann7, sou2-i2 li2 kek8-liat8 khi3 oh8 bou2 chit8 e5 gi2-gian5, ki5-sit8 to7 hoan2-eng3 li2 ka-ti7 tui3 li2 ka-ti7 bo5 sin3-sim."
        ],
        [
          "Ti7美國e5時，台灣去e5中國人無ka7對台灣去e5台灣人當做是中國人，he足強烈e5感覺，既然無ka7你當做中國人，是按怎我會是中國人？To7有人開始講台語，實在我ti7美國m7 bat參加過任何政治活動，國民黨e5黨棍講阮講台語to7是台獨傾向，in ka7歧視，我to7 tng2來講台語，tng2來承認我是台灣人。",
          "Ti7 Bi2-kok e5 si5, Tai5-oan5 khi3 e5 Tiong-kok-lang5 bo5 ka7 tui3 Tai5-oan5 khi3 e5 Tai5-oan5-lang5 tong3-cho3 si7 Tiong-kok-lang5, he chiok kiong5-liat8 e5 kam2-kak, ki3-jian5 bo5 ka7 li2 tong3-cho3 Tiong-kok-lang5, si7 an2-choann2 goa2 e7 si7 Tiong-kok-lang5? To7 u7 lang5 khai-si2 kong2 Tai5-gi2, sit8-chai7 goa2 ti7 Bi2-kok m7 bat chham-ka koe3 jim7-ho5 cheng3-ti7 oah8-tang7, Kok-bin5-tong2 e5 tong2-kun3 kong2 goan2 kong2 Tai5-gi2 to7-si7 Tai5-tok8 kheng-hiong3, in ka7 ki5-si7, goa2 to7 tng2 lai5 kong2 Tai5-gi2, tng2 lai5 seng5-jin7 goa2 si7 Tai5-oan5-lang5."
        ],
        [
          "有台語意識，第一個影響我e5人是滷卵，hit陣伊是「交大台灣研究社」e5社長，leh辦演講，我ti7學校佈告欄看著，to7去聽。Hit日演講e5人是洪惟仁。尾仔，我to7講beh載伊去坐車，chhoe7機會kah伊講話，阮ti7阮厝講歸暝，隔tng2工我閣載伊tng2去汐止，chiah閣倒tng2來上課。所以，第一個實際有足大影響e5人是洪惟仁，m7-koh代先是我e5好朋友kah老師，滷卵（Loonng、盧誕春）。",
          "U7 Tai5-gi2 i3-sek, te7 it e5 eng2-hiong2 goa2 e5 lang5 si7 Lou2-nng7, hit-chun7 i si7 “Kau-tai7 Tai5-oan5 Gian2-kiu3-sia7” e5 sia7-tiunn2, leh pan7 ian2-kang2, goa2 ti7 hak8-hau7 pou3-ko3-noa5 khoann3--tioh8, to7 khi3 thiann. Hit jit8 ian2-kang2 e5 lang5 si7 Ang5 I5-jin5. Boe2--a2, goa2 to7 kong2 beh chai3 i khi3 che7-chhia, chhoe7 ki-hoe7 kah i kong2-oe7, goan2 ti7 goan2 chhu3 kong2 kui-me5, keh-tng2-kang goa2 koh chai3 i tng2 khi3 Sip8-chi2, chiah koh to3-tng2 lai5 siong7-kho3. Sou2-i2, te7 it e5 sit8-che3 u7 chiok toa7 eng2-hiong2 e5 lang5 si7 Ang5 I5-jin5, m7-koh tai7-seng si7 goa2 e5 ho2-peng5-iu2 kah lau7-su , Lou2-nng7 (Loonng, Lou5 Tan3-chhun)."
        ],
        [
          "我是一個足奇怪e5人，上關心e5是電腦，我leh痟電腦e5時，叫人ti7台灣ka7我買一台apple II，內底有一個中文漢卡，漢卡內底有一張足簡單e5「倉頡輸入法」，有倉頡碼，我做電腦tui3 hia開始e5，然後訂差不多十七種e5雜誌，其中兩種是tui3台灣訂e5，用空運，我to7講我是PC革命上尾一波e5人。",
          "Goa2 si7 chit8 e5 chiok ki5-koai3 e5 lang5, siong7 koan-sim e5 si7 tian7-nau2, goa2 leh siau3 tian7-nau2 e5 si5, kio3 lang5 ti7 Tai5-oan5 ka7 goa2 be2 chit8 tai5apple II, lai7-te2 u7 chit8 e5 Tiong-bun5-han3-kha2, han3-kha2 lai7-te2 u7 chit8 tiunn chiok kan2-tan e5 “Chhng-kiat su-jip8-hoat”, u7 Chhng-kiat-ma2, goa2 cho3 tian7-nau2 tui3 hia khai-si2--e5, jian5-au7 teng7 chha-put-to chap8-chhit chiong2 e5 chap8-chi3, ki5-tiong nng7 chiong2 si7 tui3 Tai5-oan5 teng7--e5, iong7 khong-un7, goa2 to7 kong2 goa2 si7 PC kek-beng7 siong7 boe2 chit8 pho e5 lang5."
        ],
        [
          "我差一點仔to7去讀Computer science，我講我chit世人做過上大錯誤e5代誌可能是無去讀電腦科學。",
          "Goa2 chha chit8-tiam2-a2 to7 khi3 thak8 Computer science, goa2 kong2 goa2 chit-si3-lang5 cho3 koe3 siong7 toa7 chho3-ngou7 e5 tai7-chi3 kho2-leng5 si7 bo5 khi3 thak8 tian7-nau2 kho-hak8."
        ],
        [
          "Ti7美國e5時，對中文電腦非常有趣味。我是tui3電腦hit面來看台語。我想講統計學家無欠我一個，m7-koh台語界有欠我一個來寫程式，做coder kah基本e5 khang-khoe2。所以我to7開始做台語運動。",
          "Ti7 Bi2-kok e5 si5, tui3 Tiong-bun5 tian7-nau2 hui-siong5 u7 chhu3-bi7. Goa2 si7 tui3 tian7-nau2 hit bin7 lai5 khoann3 Tai5-gi2. Goa2 siunn7 kong2 thong2-ke3-hak8-ka bo5 khiam3 goa2 chit8 e5, m7-koh Tai5-gi2-kai3 u7 khiam3 goa2 chit8 e5 lai5 sia2 teng5-sek, cho3 coder kah ki-pun2 e5 khang-khoe2. Sou2-i2 goa2 to7 khai-si2 cho3 Tai5-gi2 un7-tong7."
        ],
        [
          "漢羅並用e5生活台文",
          "Han3-lo5 peng7-iong7 e5 seng-oah8 Tai5-bun5"
        ],
        [
          "我學台語真清楚，真gau5問問題，反應閣緊，買chiann5濟冊。我一開始to7 tu2著台語界上TOP e5人，所以眼光kah人無siann2仝。這m7是我khah gau5，我認為台語e5發展iah無chiann5 koan5，所以我一踏入來to7 toe3會著腳步。",
          "Goa2 oh8 Tai5-gi2 chin chheng-chho2, chin gau5 mng7 bun7-te5, hoan2-eng3 koh kin2, be2 chiann5 che7 chheh. Goa2 chit8 khai-si2 to7 tu2 tioh8 Tai5-gi2-kai3 siong7 TOP e5 lang5, sou2-i2 gan2-kong kah lang5 bo5 siann2 kang5. Che m7 si7 goa2 khah gau5, goa2 jin7-ui7 Tai5-gi2 e5 hoat-tian2 iah bo5 chiann5 koan5, sou2-i2 goa2 chit8 tah8--jip8-lai5 to7 toe3 e7 tioh8 kha-pou7."
        ],
        [
          "洪惟仁hit當時有辦雜誌，像《台語文摘》。伊ti7智識面對我真有影響，m7-koh運動面，Loonng對我影響上大。我對台語運動e5一寡看法long2真受著Loonng e5刺激。這算第二階段。",
          "Ang5 I5-jin5 hit-tong-si5 u7 pan7 chap8-chi3, chhiunn7 “Tai5-gi2 Bun5-thiah”. I ti7 ti3-sek-bin7 tui3 goa2 chin u7 eng2-hiong2, m7-koh un7-tong7-bin7, Loonng tui3 goa2 eng2-hiong2 siong7 toa7. Goa2 tui3 Tai5-gi2 un7-tong7 e5 chit8-koa2 khoann3-hoat long2 chin siu7 tioh8 Loonng e5 chhi3-khek. Che sng3 te7-ji7 kai-toann7."
        ],
        [
          "第三階段是「台灣語文學會」（1991-1992）成立。我初入台文界，洪惟仁to7叫我做台灣語文學會e5理事。後來洪惟仁soah制訂「TLPA」，過幾冬阮to7愈分愈開，最後無閣來往。",
          "Te7-sann kai-toann7 si7 “Tai5-oan5 Gi2-bun5 Hak8-hoe7” (1991-1992) seng5-lip8. Goa2 chhou jip8 Tai5-bun5-kai3, Ang5 I5-jin5 to7 kio3 goa2 cho3 Tai5-oan5 Gi2-bun5 Hak8-hoe7 e5 li2-su7. Au7-lai5 Ang5 I5-jin5 soah che3-teng7 “TLPA”, koe3 kui2 tang goan2 to7 ju2 hun ju2 khui, choe3-au7 bo5 koh lai5-ong2."
        ],
        [
          "1992-1993年鄭良偉教授來清華開台語課，我to7叫伊（張春凰）去修，m7-koh伊拼音long2學be7曉，一個真大e5原因是我一直有足濟意見，我是學數學e5，對邏輯chiann5注重，我ti7伊邊仔講來講去，伊學會曉chiah奇怪。閣有一個原因to7是「P、T、K」kah英語衝突。",
          "1992-1993 ni5 Tenn7 Liong5-ui2 kau3-siu7 lai5 Chheng-hoa5 khui Tai5-gi2-kho3, goa2 to7 kio3 i (Tiunn Chhun-hong5) khi3 siu, m7-koh i phin-im long2 oh8 be7-hiau2, chit8 e5 chin toa7 e5 goan5-in si7 goa2 it-tit8 u7 chiok che7 i3-kian3, goa2 si7 oh8 sou3-hak8--e5, tui3 lo5-chit chiann5 chu3-tiong7, goa2 ti7 i pinn--a2 kong2 lai5 kong2 khi3, i oh8 e7-hiau2 chiah ki5-koai3. Koh u7 chit8 e5 goan5-in to7-si7 “P, T, K” kah Eng-gi2 chhiong-tut8."
        ],
        [
          "所以阮ti7 1993年歇熱時tng2去高雄，半暝車駛leh loa7-loa7-so5，ti7車頂我to7講，無，按呢lah，我另外變一套符號，看妳讀了按怎，to7是ka7 [p]讀做[ㄆ]，[b]讀做 [ㄅ]。",
          "Sou2-i2 goan2 ti7 1993 ni5 hioh-joah8-si5 tng2 khi3 Ko-hiong5, poann3-me5 chhia sai2 leh loa7-loa7-so5, ti7 chhia-teng2 goa2 to7 kong2, bo5, an2-ne--lah, goa2 leng7-goa7 pinn3 chit8 tho3 hu5-ho7, khoann3 li2 thak8 liau2 an2-choann2, to7 si7 ka7 [p] thak8 cho3 [ㄆ], [b] thak8 cho3 [ㄅ]."
        ],
        [
          "我是數學系e5，kah文學界iah語言學界e5人long2無接觸，kan-na7對中文電腦有興趣nia5。Ti7美國e5時long2 ti7 hia講中文電腦，我寫過講中文電腦e5文章。中文e5出路to7是「漢羅並用」，「漢羅並用」主要是翻譯名詞盡量應該用日本式hit款方式。",
          "Goa2 si7 sou3-hak8-he7--e5, kah bun5-hak8-kai3 iah gi2-gian5-hak8-kai3 e5 lang5 long2 bo5 chiap-chhiok, kan-na7 tui3 Tiong-bun5 tian7-nau2 u7 heng3-chhu3 nia5. Ti7 Bi2-kok e5 si5 long2 ti7 hia kong2 Tiong-bun5 tian7-nau2, goa2 sia2 koe3 kong2 Tiong-bun5 tian7-nau2 e5 bun5-chiunn. Tiong-bun5 e5 chhut-lou7 to7-si7 “Han3-lo5 peng7-iong7”, “Han3-lo5 peng7-iong7” chu2-iau3 si7 hoan-ek8 mia5-su5 chin7-liong7 eng3-kai iong7 Jit8-pun2-sek hit khoan2 hong-sek."
        ],
        [
          "He中間我本來講beh寫四本冊，《論漢字e5四個基礎問題》kah《論漢字e5字詞問題》這兩本寫好long2無出版。阮tau本來to7漢羅並用，chit個概念王育德博士ti7 1960年代to7提倡過，鄭良偉教授ma7 ti7 1992年tng2來e5時提倡chit個概念，但是我ma7是獨立ti7另外一個方向。其實漢羅並用，閣有拼音thang用，beh寫台語to7無什麼問題，這to7是成熟e5台文。",
          "He tiong-kan goa2 pun2-lai5 kong2 beh sia2 si3 pun2 chheh, “Lun7 Han3-ji7 e5 si3 e5 ki-chhou2 bun7-te5” kah “Lun7 Han3-ji7 e5 ji7-su5 bun7-te5” chit nng7 pun2 sia2 ho2 long2 bo5 chhut-pan2. Goan2 tau pun2-lai5 to7 Han3-lo5 peng7-iong7, chit e5 kai3-liam7 Ong5 Iok8-tek phok-su7 ti7 1960 ni5-tai7 to7 the5-chhiong3--koe3, Tenn7 Liong5-ui2 kau3-siu7 ma7 ti7 1992 ni5 tng2--lai5 e5 si5 the5-chhiong3 chit e5 kai3-liam7, tan7-si7 goa2 ma7 si7 tok8-lip8 ti7 leng7-goa7 chit8 e5 hong-hiong3. Ki5-sit8 Han3-lo5 peng7-iong7, koh u7 phin-im thang iong7, beh sia2 Tai5-gi2 to7 bo5 siann2-mih bun7-te5, che to7-si7 seng5-sek8 e5 Tai5-bun5."
        ],
        [
          "Beh做台語電腦，我應該算是非常好e5 programmer。「認真」我本來to7無問題，這kah我e5個性閣有hah8。我是ti7寫program chiah知影什麼號做「認真」，假若歸個人long2去hou7 suh落去。Hit陣我有寫一個輸入法，第一版其實是「TLPA」e5版本，但是2.0版iah是2.1版e5時，我to7 ka7「TLPA」去掉a。尾仔差不多接近仝款e5技術，我to7去發展三語e5輸入法。",
          "Beh cho3 Tai5-gi2 tian7-nau2, goa2 eng3-kai sng3 si7 hui-siong5 ho2 e5 programmer. “Jin7-chin” goa2 pun2-lai5 to7 bo5 bun7-te5, che kah goa2 e5 ko3-seng3 koh u7 hah8. Goa2 si7 ti7 sia2 program chiah chai-iann2 siann2-mih ho7-cho3 “jin7-chin”, ka2-na2 kui-e5 lang5 long2 khi3 hou7 suh--loh8-khi3. Hit-chun7 goa2 u7 sia2 chit8 e5 su-jip8-hoat, te7-it pan2 ki5-sit8 si7 “TLPA” e5 pan2-pun2, tan7-si7 2.0 pan2 iah si7 2.1 pan2 e5 si5, goa2 to7 ka7 “TLPA” khi3-tiau7--a. Boe2--a2 chha-put-to chiap-kin7 kang7-khoan2 e5 ki-sut8, goa2 to7 khi3 hoat-tian2 sann-gi2 e5 su-jip8-hoat."
        ],
        [
          "Hit個輸入法我ka7叫做「台音式」拼音。因為hit當時松下電器e5電子部門有出漢音輸入法，我to7 ka7我e5叫做台音輸入法。這應該是1993年。",
          "Hit e5 su-jip8-hoat goa2 ka7 kio3-cho3 “Tai5-im-sek” phin-im. In-ui7 hit-tong-si5 Siong5-ha7 Tian7-khi3 e5 tian7-chu2 pou7-mng5 u7 chhut Han3-im su-jip8-hoat, goa2 to7 ka7 goa2 e5 kio3-cho3 Tai5-im su-jip8-hoat. Che eng3-kai si7 1993 ni5."
        ],
        [
          "伊（張春凰）用hit個輸入法真緊to7寫足濟文章，出一本散文集號做《青春e5路途》，副題叫做「我e5生活台文」，我有特別講著講siann2貨叫做「我e5生活台文」，正常e5台文to7是m7免人閣去ka7你注解，阮一開始to7漢羅並用按呢寫。",
          "I (Tiunn Chhun-hong5) iong7 hit e5 su-jip8-hoat chin kin2 to7 sia2 chiok che7 bun5-chiunn, chhut chit8 pun2 san3-bun5-chip8 ho7-cho3 “Chheng-chhun e5 lou7-tou5”, hu3-te5 kio3-cho3 “Goa2 e5 seng-oah8 Tai5-bun5”, goa2 u7 tek8-piat8 kong2 tioh8 kong2 siann2-hoe3 kio3-cho3 “goa2 e5 seng-oah8 Tai5-bun5”, cheng3-siong5 e5 Tai5-bun5 to7-si7 m7 bian2 lang5 koh khi3 ka7 li2 chu3-kai2, goan2 chit8 khai-si2 to7 Han3-lo5 peng7-iong7 an2-ne sia2."
        ],
        [
          "出《青春e5路途》e5時，台音式拼音無任何publication，無課本，無人teh教，無人teh創什麼代誌，這是文章提去直接讀e5，無ka7你教拼音。是按怎做會到，因為hit當陣讀台語e5人，足有心e5，所以是屬於khah強烈e5台語人。Chit-ma2對一般e5人無一定讀會通。",
          "Chhut “Chheng-chhun e5 lou7-tou5” e5 si5, Tai5-im-sek phin-im bo5 jin7-ho5 publication, bo5 kho3-pun2, bo5 lang5 teh ka3, bo5 lang5 teh chhong3 siann2-mih tai7-chi3, che si7 bun5-chiunn theh8 khi3 tit8-chiap thak8--e5, bo5 ka7 li2 ka3 phin-im. Si7 an2-choann2 cho3 e7 kau3, in-ui7 hit-tang-chun7 thak8 Tai5-gi2 e5 lang5, chiok u7-sim--e5, sou2-i2 si7 siok8-i5 khah kiong5-liat8 e5 Tai5-gi2-lang5. Chit-ma2 tui3 it-poann e5 lang5 bo5 it-teng7 thak8 e7 thong."
        ],
        [
          "冊後壁有對照表，第一個對照表，五分鐘to7教了。阮其實m7是teh爭論拼音，一開始阮to7 teh注重台文，所以《青春e5路途》，我堅持愛ka7「e5」寫落去，beh漢羅並用，副題「我e5生活台文」是我號e5，有一個philosophy ti7內底，是thiau-ti5加落去。正常e5台文m7免特別閣ka7你解釋，你to7看有、會hiang2讀，當然咱chit-ma2 iah閣無夠正常。",
          "Chheh au7-piah u7 tui3-chiau3-pio2, te7-it e5 tui3-chiau3-pio2, gou7 hun-cheng to7 ka3 liau2. Goan2 ki5-sit8 m7 si7 teh cheng-lun7 phin-im, chit8 khai-si2 goan2 to7 teh chu3-tiong7 Tai5-bun5, sou2-i2 “Chheng-chhun e5 lou7-tou5”, goa2 kian-chhi5 ai3 ka7 “e5” sia2--loh8-khi3, beh Han3-lo5 peng7-iong7, hu3-te5 “goa2 e5 seng-oah8 Tai5-bun5” si7 goa2 ho7--e5, u7 chit8 e5 philosophy ti7 lai7-te2, si7 thiau-ti5 ka--loh8-khi3. Cheng3-siong5 e5 Tai5-bun5 m7 bian2 tek8-piat8 koh ka7 li2 kai2-soeh, li2 to7 khoann3 u7, e7-hiang2 thak8, tong-jian5 lan2 chit-ma2 iah koh bo5-kau3 cheng3-siong5."
        ],
        [
          "統計學家創作「台音輸入法」",
          "Thong2-ke3-hak8-ka chhong3-chok “Tai5-im su-jip8-hoat”"
        ],
        [
          "一個暑假，我去買一本電腦冊，hit本冊後壁有99頁Windows e5程式，我家己phah，phah到尾，程式long2 be7振動，突然間我感覺我會曉ah。暑假了to7差不多寫好hit個輸入法。",
          "Chit8 e5 su2-ka2, goa2 khi3 be2 chit8 pun2 tian7-nau2-chheh, hit pun2 chheh au7-piah u7 99 iah8 Windows e5 teng5-sek, goa2 ka-ti7 phah, phah kau3 boe2, teng5-sek long2 be7 tin2-tang7, tut8-jian5-kan goa2 kam2-kak goa2 e7-hiau2--ah. Su2-ka2 liau2 to7 chha-put-to sia2 ho2 hit e5 su-jip8-hoat."
        ],
        [
          "輸入法是特殊e5軟體，無幾個人teh寫，beh chhoe7資料khah麻煩，beh問人ma7足phainn2問，去買冊看了後，其實無hiah困難，是程式e5部分nia7-nia7。「台音輸入法」講起來ma7閣算新鮮e5設計，譬論講專用輸入key，常用字專用輸入key，有拼音e5詞前提示，e7-tang3照頻率自動選字。",
          "Su-jip8-hoat si7 tek8-su5 e5 nng2-the2, bo5 kui2 e5 lang5 teh sia2, beh chhoe7 chu-liau7 khah ma5-hoan5, beh mng7 lang5 ma7 chiok phainn2 mng7, khi3 be2 chheh khoann3 liau2-au7, ki5-sit8 bo5 hiah khun3-lan5, si7 teng5-sek e5 pou7-hun7 nia7-nia7. “Tai5-im su-jip8-hoat” kong2--khi2-lai5 ma7 koh sng3 sin-sian2 e5 siat-ke3, phi3-lun7 kong2 choan-iong7 su-jip8 key, siong5-iong7-ji7 choan-iong7 su-jip8 key, u7 phin-im e5 su5-chian5 the5-si7, e7-tang3 chiau3 phin5-lut8 chu7-tong7 soan2-ji7."
        ],
        [
          "若「自然輸入法」你愛ka7字phah kah了，伊chiah換正確e5字，台音除了ka7你換字，閣ka7詞典排出來hou7你看；你phah「d」，伊to7 ka7頭前「d」e5 long2列出來，當然伊be7 ka7列全部，列頭前10 e5 nia5，你閣ka7 chhih8落去，第11 kah 20，第21 kah 30等等。",
          "Na7 “chu7-jian5 su-jip8-hoat” li2 ai3 ka7 ji7 phah kah liau2, i chiah oann7 cheng3-khak e5 ji7, Tai5-im tu5-liau2 ka7 li2 oann7 ji7, koh ka7 su5-tian2 pai5 chhut lai5 hou7 li2 khoann3; li2 phah “d”, i to7 ka7 thau5-cheng5 “d”--e5 long2 liat8--chhut-lai5, tong-jian5 i be7 ka7 liat8 choan5-pou7, liat8 thau5-cheng5 10 e5 nia5, li2 koh ka7 chhih8--loh8-khi3, te7 11 kah 20, te7 21 kah 30 teng2-teng2."
        ],
        [
          "你ka7 phah兩字，譬如「da」，伊to7 ka7所有「da」e5詞「辭前提示」hou7你看，包括標點符號，單key出半形，雙key出全形，內底iah閣有chiann5濟技術。",
          "Li2 ka7 phah nng7 ji7, phi3-ju5 “da”, i to7 ka7 sou2-u7 “da” e5 su5 “su5-chian5 the5-si7” hou7 li2 khoann3, pau-khoah piau-tiam2 hu5-ho7, tan key chhut poann3-heng5, siang key chhut choan5-heng5, lai7-te2 iah koh u7 chiann5 che7 ki-sut8."
        ],
        [
          "「台音輸入法」ti7 1993年e5時，to7有設計一寡先進e5功能ti7內底，十幾冬落去，我感覺足好用，所以技術面講，我是講kah電腦界、商業軟體比起來，beh做技術to7是做到chit個程度。",
          "“Tai5-im su-jip8-hoat” ti7 1993 ni5 e5 si5, to7 u7 siat-ke3 chit8-koa2 sian-chin3 e5 kong-leng5 ti7 lai7-te2, chap8 kui2 tang loh8--khi3, goa2 kam2-kak chiok ho2-iong7, sou2-i2 ki-sut8-bin7 kong2, goa2 si7 kong2 kah tian7-nau2-kai3, siong-giap8 nng2-the2 pi2--khi2-lai5, beh cho3 ki-sut8 to7-si7 cho3 kau3 chit e5 theng5-tou7."
        ],
        [
          "我m7是講我ti7台語界內底上gau5，hit陣台語界long2無人做輸入法，kan-na7鄭良偉教授e5「TW301」，「TW301」ma7用詞庫輸入法nia5，khah簡單。「台音輸入法」kah in khia7做伙e7-tang3比，m7是講逐項贏人，講輸人，ma7 be7講輸人到按怎，有好有bai2，這是輸入面。",
          "Goa2 m7 si7 kong2 goa2 ti7 Tai5-gi2-kai3 lai7-te2 siong7 gau5, hit-chun7 Tai5-gi2-kai3 long2 bo5 lang5 cho3 su-jip8-hoat, kan-na7 Tenn7 Liong5-ui2 kau3-siu7 e5 “TW301”, “TW301” ma7 iong7 su5-khou3 su-jip8-hoat nia5, khah kan2-tan. “Tai5-im su-jip8-hoat” kah in khia7 cho3-hoe2 e7-tang3 pi2, m7 si7 kong2 tak8 hang7 iann5--lang5, kong2 su--lang5, ma7 be7 kong2 su lang5 kau3 an2-choann2, u7 ho2 u7 bai2, che si7 su-jip8-bin7."
        ],
        [
          "第三面是詞典面。對統計人來講，常用kah無常用差足濟，常用e5二十五字漢字大概ti7華語內底，使用率差不多佔百分之二十五，ti7台灣按呢，ti7中國也按呢，所以輸入法to7是ka7這二十五字變足簡單。Ti7台灣做輸入法e5人，絕大部分kah台語無關係。",
          "Te7-sann bin7 si7 su5-tian2-bin7. Tui3 thong2-ke3 lang5 lai5 kong2, siong5-iong7 kah bo5 siong5-iong7 chha chiok che7, siong5-iong7 e5 ji7-chap8-gou7 ji7 Han3-ji7 tai7-khai3 ti7 Hoa5-gi2 lai7-te2, su2-iong7-lut8 chha-put-to chiam3 pah-hun chi ji7-chap8-gou7, ti7 Tai5-oan5 an2-ne, ti7 Tiong-kok ia7 an2-ne, sou2-i2 su-jip8-hoat to7-si7 ka7 chit ji7-chap8-gou7 ji7 pian3 chiok kan2-tan. Ti7 Tai5-oan5 cho3 su-jip8-hoat e5 lang5, choat8-toa7-pou7-hun7 kah Tai5-gi2 bo5 koan-he7."
        ],
        [
          "台語e5「常用詞」是甚麼意思，chit項代誌to7愛決定ah。我應該是1993年去國科會申請台語口語常用詞e5頻率調查；我會記得hit個某某教授講m7知做什麼代誌，講做一點鐘e5 Tape，講愛三百萬iah是按怎，我kan-na7是十九萬e5款，我去做hit號一百二十點鐘e5電台節目ka7抽樣，叫人ka7我抽樣出e5字long2 phah做漢羅並用e5文章，然後去斷詞、chhong3頻率，「台音輸入法」一部分是用電台去抽樣出來。",
          "Tai5-gi2 e5 “siong5-iong7-su5” si7 siann2-mih i3-su3, chit hang7 tai7-chi3 to7 ai3 koat-teng7--ah. Goa2 eng3-kai si7 1993 ni5 khi3 Kok-kho-hoe7 sin-chheng2 Tai5-gi2 khau2-gi2 siong5-iong7-su5 e5 phin5-lut8 tiau-cha; goa2 e7 ki3-tit hit e5 bou2-bou2 kau3-siu7 kong2 m7 chai cho3 siann2-mih tai7-chi3, kong2 cho3 chit8 tiam2-cheng e5 Tape, kong2 ai3 sann pah-ban7 iah si7 an2-choann2, goa2 kan-na7 si7 chap8-kau2 ban7 e5 khoan2, goa2 khi3 cho3 hit ho7 chit8-pah ji7-chap8 tiam2-cheng e5 tian7-tai5 chiat-bok8 ka7 thiu-iunn7, kio3 lang5 ka7 goa2 thiu-iunn7--chhut e5 ji7 long2 phah cho3 Han3-lo5 peng7-iong7 e5 bun5-chiunn, jian5-au7 khi3 toan7-su5, chhong3 phin5-lut8, “Tai5-im su-jip8-hoat” chit8 pou7-hun7 si7 iong7 tian7-tai5 khi3 thiu-iunn7--chhut-lai5."
        ],
        [
          "（張春凰補充：然後一手是「寶島新聲」e5 Tape，過身去e5作家吳潛誠，阮去ka7伊e5 Tape提來用統計方法抽樣，hit陣仔會曉台語e5人足少。吳潛誠用台語講世界文學。尾仔我to7看足濟醫生，過程當中閣胃出血，反正足濟代誌，但是伊（江永進）beh做to7是beh做，伊e5薪水提一半出來long2做chiah-e5，伊to7足甘願。內面e5詞庫，當「Hotsys」e5蘇芝萌來台灣e5時，允言、盧誕春kah足濟人long2 ti7 hia，伊ka7伊足辛苦收集來e5物件，捐hou7「Hotsys」，按呢你to7知影阮是teh做台語e5。）",
          "(Tiunn Chhun-hong5 pou2-chhiong: jian5-au7 chit8 chhiu2 si7 “Po2-to2 Sin-siann” e5 Tape, koe3-sin--khi3 e5 chok-ka Gou5 Chhian2-seng5, goan2 khi3 ka7 i e5 Tape theh8 lai5 iong7 thong2-ke3 hong-hoat thiu-iunn7, hit-cham7-a2 e7-hiau2 Tai5-gi2 e5 lang5 chiok chio2. Gou5 Chhian2-seng5 iong7 Tai5-gi2 kong2 se3-kai3 bun5-hak8. Boe2--a2 goa2 to7 khoann3 chiok che7 i-seng, koe3-teng5 tang-tiong koh ui7-chhut-hoeh, hoan2-cheng3 chiok che7 tai7-chi3, tan7-si7 i (Kang Eng2-chin3) beh cho3 to7-si7 beh cho3, i e5 sin-sui2 theh8 chit8-poann3 chhut--lai5 long2 cho3 chiah-e5, i to7 chiok kam-goan7. Lai7-bin7 e5 su5-khou3, tng “Hotsys” e5 Sou Chi-beng5 lai5 Tai5-oan5 e5 si5, Un2-gian5, Lou5 Tan3-chhun kah chiok che7 lang5 long2 ti7 hia, i ka7 i chiok sin-khou2 siu-chip8--lai5 e5 mih8-kiann7, koan hou7 “Hotsys”, an2-ne li2 to7 chai-iann2 goan2 si7 teh cho3 Tai5-gi2--e5.)"
        ],
        [
          "我無心態上e5問題。伊需要詞庫，對我來講，真簡單e5代誌，我驚伊be7曉，閣ka7轉做教會白話字系統。我是透過允言提hou7蘇芝萌e5。",
          "Goa2 bo5 sim-thai7 siong7 e5 bun7-te5. I su-iau3 su5-khou3, tui3 goa2 lai5 kong2, chin kan2-tan e5 tai7-chi3, goa2 kiann i be7-hiau2, koh ka7 choan2 cho3 kau3-hoe7 peh8-oe7-ji7 he7-thong2. Goa2 si7 thau3-koe3 Un2-gian5 theh8 hou7 Sou Chi-beng5--e5."
        ],
        [
          "付出上重e5代價to7是伊（春凰）胃出血，對身體e5傷害講be7清楚，m7知an2-noa2 phah kah手著傷。三十八萬字，hit個國科會e5計畫是用台語寫e5，其中一個審查人，計畫差不多過半冬，hit個審查人是外省所長，特別ka7講，你寫e5台語我看有neh！伊閣寫一張台語批hou7我。尾仔伊是算做輸入法e5第二個來源。輸入法詞庫e5第一個來源是董育儒先生。",
          "Hu3-chhut siong7 tang7 e5 tai7-ke3 to7-si7 i (Chhun-hong5) ui7-chhut-hoeh, tui3 sin-the2 e5 siong-hai7 kong2 be7 chheng-chho2, m7 chai an2-noa2 phah kah chhiu2 tioh8-siong. Sann-chap8-peh ban7 ji7, hit e5 Kok-kho-hoe7 e5 ke3-oe7 si7 iong7 Tai5-gi2 sia2--e5, ki5-tiong chit8 e5 sim2-cha-jin5, ke3-oe7 chha-put-to koe3 poann3-tang, hit e5 sim2-cha-jin5 si7 goa7-seng2 sou2-tiunn2, tek8-piat8 ka7 kong2, li2 sia2 e5 Tai5-gi2 goa2 khoann3 u7 neh! I koh sia2 chit8 tiunn Tai5-gi2 phoe hou7--goa2. Boe2--a2 i si7 sng3 cho3 su-jip8-hoat e5 te7-ji7 e5 lai5-goan5. Su-jip8-hoat su5-khou3 e5 te7-it e5 lai5-goan5 si7 Tang2 Iok8-ju5 sian-sinn."
        ],
        [
          "有一kai2我叫董育儒來阮tau，我一個房間hou7伊toa3四個月，薪水一半hou7伊，我閣愛負擔阮tau e5生活，伊主要是ka7華語詞典變做台語注音。所以一半是我用我e5薪水去做出來。",
          "U7 chit8 kai2 goa2 kio3 Tang2 Iok8-ju5 lai5 goan2 tau, goa2 chit8 e5 pang5-keng hou7 i toa3 si3 ko3 goeh8, sin-sui2 chit8-poann3 hou7--i, goa2 koh ai3 hu7-tam goan2 tau e5 seng-oah8, i chu2-iau3 si7 ka7 Hoa5-gi2 su5-tian2 pian3-cho3 Tai5-gi2 chu3-im. Sou2-i2 chit8-poann3 si7 goa2 iong7 goa2 e5 sin-sui2 khi3 cho3--chhut-lai5."
        ],
        [
          "我ham7阮某衝突kah足厲害，我beh做e5時，無phah折扣。我個性是足強，所以伊必須愛聽我e5，若無to7 be7做伙。過差不多十幾冬了後，我chiah有能力倒tng2來反省。",
          "Goa2 ham7 goan2 bou2 chhiong-tut8 kah chiok li7-hai7, goa2 beh cho3 e5 si5, bo5 phah chiat-khau3. Goa2 ko3-seng3 si7  chiok kiong5, sou2-i2 i pit-su ai3 thiann goa2 e5, na7 bo5 to7 be7 cho3-hoe2. Koe3 chha-put-to chap8 kui2 tang liau2-au7, goa2 chiah u7 leng5-lek8 to3-tng2 lai5 hoan2-seng2."
        ],
        [
          "董育儒toa3阮tau，對阮tau是一個非常大e5侵略，影響著幾a7個層面：我e5收入減一半，閣阮e5生活受著干擾，當然這是我「願肯」e5，m7是抱怨，但是至少這是事實。所以這兩項代誌合做伙，對伊來講影響chiann5大。但是伊足平和、足厲害、足好。Chit種情形下，你看be7著伊有什麼款明顯e5反應，但是我想暗中一定是有影響e5。",
          "Tang2 Iok8-ju5 toa3 goan2 tau, tui3 goan2 tau si7 chit8 e5 hui-siong5 toa7 e5 chhim-liok8, eng2-hiong2 tioh8 kui2-a7 e5 chan5-bin7: goa2 e5 siu-jip8 kiam2 chit8-poann3, koh goan2 e5 seng-oah8 siu7 tioh8 kan-jiau2, tong-jian5 che si7 goa2 “goan7-kheng2”--e5, m7 si7 pho7-oan3, tan7-si7 chi3-chio2 che si7 su7-sit8. Sou2-i2 chit nng7 hang7 tai7-chi3 hap8 cho3-hoe2, tui3 i lai5 kong2 eng2-hiong2 chiann5 toa7. Tan7-si7 i chiok peng5-ho5, chiok li7-hai7, chiok ho2. Chit chiong2 cheng5-heng5 ha7, li2 khoann3 be7 tioh8 i u7 siann2-mih khoan2 beng5-hian2 e5 hoan2-eng3, tan7-si7 goa2 siunn7 am3-tiong it-teng7 si7 u7 eng2-hiong2--e5."
        ],
        [
          "技術工具是文化e5一部份",
          "Ki-sut8 kang-ku7 si7 bun5-hoa3 e5 chit8 pou7-hun7"
        ],
        [
          "我有非常強大e5影響力，我恬恬做我e5代誌，to7是ka7我e5 khang-khoe3做hou7好，in ka7當做是programmer nia7-nia7，其實in無了解技術其實是文化e5一部分。",
          "Goa2 u7 hui-siong5 kiong5-toa7 e5 eng2-hiong2-lat8, goa2 tiam7-tiam7 cho3 goa2 e5 tai7-chi3, to7-si7 ka7 goa2 e5 khang-khoe3 cho3 hou7 ho2, in ka7 tong3-cho3 si7 programmer nia7-nia7, ki5-sit8 in bo5 liau2-kai2 ki-sut8 ki5-sit8 si7 bun5-hoa3 e5 chit8 pou7-hun7."
        ],
        [
          "技術本身thang講是工具，是思考e5一部分，工具oan-na是文化e5一部分，文化有好工具，to7自然會變閣khah強；文化若beh排斥好工具，文化自動降低落去，無法度thang救。",
          "Ki-sut8 pun2-sin thang kong2 si7 kang-ku7, si7 su-kho2 e5 chit8 pou7-hun7, kang-ku7 oan-na si7 bun5-hoa3 e5 chit8 pou7-hun7, bun5-hoa3 u7 ho2 kang-ku7, to7 chu7-jian5 e7 pian3 koh-khah kiong5; bun5-hoa3 na7 beh pai5-thek ho2 kang-ku7, bun5-hoa3 chu7-tong7 kang3-ke7--loh8-khi3, bo5 hoat-tou7 thang kiu3."
        ],
        [
          "什麼叫做語言排斥工具？寫全漢字to7是，寫全漢字要求做電腦e5人解決漢字問題，電腦e5人無法度解決漢字問題。寫全漢字e5人kan-na7講，lin2電腦e5人e5問題，lin2去解決to7好，結果到chit-ma2伊to7 be7解決。",
          "Siann2-mih kio3-cho3 gi2-gian5 pai5-thek kang-ku7? Sia2 choan5 Han3-ji7 to7-si7, sia2 choan5 Han3-ji7 iau-kiu5 cho3 tian7-nau2 e5 lang5 kai2-koat Han3-ji7 bun7-te5, tian7-nau2 e5 lang5 bo5 hoat-tou7 kai2-koat Han3-ji7 bun7-te5. Sia2 choan5 Han3-ji7 e5 lang5 kan-na7 kong2, lin2 tian7-nau2 e5 lang5 e5 bun7-te5, lin2 khi3 kai2-koat to7 ho2, kiat-ko2 kau3 chit-ma2 i to7 be7 kai2-koat."
        ],
        [
          "漢字無法度完全解決，上重要e5問題是字碼無夠，電腦be7堪chit，Coding改換e5時陣，伊固定，伊e5字母long2固定，漢字無完無了，你to7 ka7做落去，擋be7-tiau5，伊e5 Coding long2兩個Byte，你輸入法加be7落去，換別字ma7換be7振動。替你e5台語chhoe7敵人e5。",
          "Han3-ji7 bo5 hoat-tou7 oan5-choan5 kai2-koat, siong7 tiong7-iau3 e5 bun7-te5 si7 ji7-be2 bo5-kau3, tian7-nau2 be7 kham-chit, Coding kai2-oann7 e5 si5-chun7, i kou3-teng7, i e5 ji7-bu2 long2 kou3-teng7, Han3-ji7 bo5 oan5 bo5 liau2, li2 to7 ka7 cho3--loh8-khi3, tong3-be7-tiau5, i e5 Coding long2 nng7 e5 Byte, li2 su-jip8-hoat ka be7 loh8--khi3, oann7 pat8-ji7 ma7 oann7 be7 tin2-tang7. The3 li2 e5 Tai5-gi2 chhoe7 tek8-jin5--e5."
        ],
        [
          "你寫e5漢字kah我寫e5無仝款；你beh造e5漢字kah我beh造e5無仝款；你beh用beh造e5字碼ma7無仝款，無仝款to7 be7通。",
          "Li2 sia2 e5 Han3-ji7 kah goa2 sia2--e5 bo5 kang7-khoan2; li2 beh cho7 e5 Han3-ji7 kah goa2 beh cho7--e5 bo5 kang7-khoan2; li2 beh iong7 beh cho7 e5 ji7-be2 ma7 bo5 kang7-khoan2, bo5 kang7-khoan2 to7 be7 thong."
        ],
        [
          "暫時用漢羅並用，to7 mai3造字，in聽be7落去，講這是老祖先e5財產，有一寡意識型態衝突起來，我beh講e5意思to7偏tui3別位去。",
          "Chiam7-si5 iong7 Han3-lo5 peng7-iong7, to7 mai3 cho7-ji7, in thiann be7 loh8--khi3, kong2 che si7 lau7-chou2-sian e5 chai5-san2, u7 chit8-koa2 i3-sek heng5-thai7 chhiong-tut8--khi2-lai5, goa2 beh kong2 e5 i3-su3 to7 phian tui3 pat8-ui7 khi3."
        ],
        [
          "6.0「台音輸入法」有三種語言e5輸入法，有台語e5 mode，有客語kah華語e5 hit個mode，客語詞典khah小nia5。我e5詞典是徐兆泉e5，一萬一千條nia5。",
          "6.0 “Tai5-im su-jip8-hoat” u7 sann chiong2 gi2-gian5 e5 su-jip8-hoat, u7 Tai5-gi2 e5 mode, u7 Kheh-gi2 kah Hoa5-gi2 e5 hit e5 mode, Kheh-gi2 su5-tian2 khah sio2 nia5. Goa2 e5 su5-tian2 si7 Chhi5 Thiau-choann5 e5, chit8 ban7 chit8-chheng tiau5 nia5."
        ],
        [
          "我台語e5部分本來是十萬外條，刪掉一大堆台語發be7出來e5詞彙，像華語一寡形容詞、中國人名等等，chhun六萬八千條。客語有一萬一千條，華語有三萬八千條。",
          "Goa2 Tai5-gi2 e5 pou7-hun7 pun2-lai5 si7 chap8-ban7 goa7 tiau5, san tiau7 chit8-toa7-tui Tai5-gi2 hoat be7 chhut--lai5 e5 su5-hui7, chhiunn7 Hoa5-gi2 chit8-koa2 heng5-iong5-su5, Tiong-kok lang5-mia5 teng2-teng2, chhun lak8-ban7 peh-chheng tiau5. Kheh-gi2 u7 chit8 ban7 chit8-chheng tiau5, Hoa5-gi2 u7 sann-ban7 peh-chheng tiau5."
        ],
        [
          "6.0「台音輸入法」閣e7-tang3發音，我ka7內建做語音合成e5物件。「自然輸入法」是ka7你歸個音節long2發音，「台音輸入法」發音有兩種，按怎phah伊to7按怎ka7你唸，你phah到toeh，伊tioh8 ka7你唸到toeh。台音輸入法khah雞婆，你beh叫伊唸全部，ma7 ka7你唸全部。所以有發音e5代誌，這是輸入法e5部分。",
          "6.0 “Tai5-im su-jip8-hoat” koh e7-tang3 hoat-im, goa2 ka7 loe7-kian3 cho3 gi2-im hap8-seng5 e5 mih8-kiann7. “Chu7-jian5 su-jip8-hoat” si7 ka7 li2 kui-e5 im-chat long2 hoat-im, “Tai5-im su-jip8-hoat” hoat-im u7 nng7 chiong2, an2-choann2 phah i to7 an2-choann2 ka7 li2 liam7, li2 phah kau3 toeh, i tioh8 ka7 li2 liam7 kau3 toeh. Tai5-im su-jip8-hoat khah ke-po5, li2 beh kio3 i liam7 choan5-pou7, ma7 ka7 li2 liam7 choan5-pou7. Sou2-i2 u7 hoat-im e5 tai7-chi3, che si7 su-jip8-hoat e5 pou7-hun7."
        ],
        [
          "台語文kap統計學連結e5三個階段",
          "Tai5-gi2-bun5 kap thong2-ke3-hak8 lian5-kiat e5 sann e5 kai-toann7"
        ],
        [
          "我做e5研究ka7台語kah統計連做伙。E7-sai2分做三階段，第一階段是做文本語料庫，hit陣語料文本足少。",
          "Goa2 cho3 e5 gian2-kiu3 ka7 Tai5-gi2 kah thong2-ke3 liam5 cho3-hoe2. E7-sai2 pun cho3 sann kai-toann7, te7-it kai-toann7 si7 cho3 bun5-pun2 gi2-liau7-khou3, hit-chun7 gi2-liau7 bun5-pun2 chiok chio2."
        ],
        [
          "我beh知影「台語常用詞」，小學beh教，第一年beh教sann2貨？所以我to7去做一個調查常用e5語詞。成果to7是一個輸入法to7有一個好e5詞庫。我有兩、三種e5方式去變出詞庫，有寫過幾篇仔論文。",
          "Goa2 beh chai-iann2 “Tai5-gi2 siong5-iong7-su5”, sio2-hak8 beh ka3, te7-it ni5 beh ka3 sann2-hoe3? Sou2-i2 goa2 to7 khi3 cho3 chit8 e5 tiau-cha siong5-iong7 e5 gi2-su5. Seng5-ko2 to7-si7 chit8 e5 su-jip8-hoat to7 u7 chit8 e5 ho2 e5 su5-khou3. Goa2 u7 nng7, sann chiong2 e5 hong-sek khi3 pinn3 chhut su5-khou3, u7 sia2 koe3 kui2-phinn-a2 lun7-bun5."
        ],
        [
          "第二階段to7是beh做語音辨識。語音辨識有困難e5程度。Ti7 1997、98年e5時，阮to7做出來大辭彙語音辨識e5系統，內底用e5兩萬外條詞，to7是做口語調查出來e5結果，這是第二部分。",
          "Te7-ji7 kai-toann7 to7-si7 beh cho3 gi2-im pian7-sek. Gi2-im pian7-sek u7 khun3-lan5 e5 theng5-tou7. Ti7 1997, 98 ni5 e5 si5, goan2 to7 cho3 chhut lai5 toa7-su5-hui7 gi2-im pian7-sek e5 he7-thong2, lai7-te2 iong7 e5 nng7 ban7 goa7 tiau5 su5, to7-si7 cho3 khau2-gi2 tiau-cha chhut--lai5 e5 kiat-ko2, che si7 te7-ji7 pou7-hun7."
        ],
        [
          "第三部分是語音辨識kah語音合成e5語法。用叫做Markov模型iah是隱藏Markov模型e5統計方法。語音辨識大部分long2用隱藏馬可夫模型做e5，過程相當辛苦，「隱藏馬可夫模型」是現代做語音辨識上大e5基礎。",
          "Te7-sann pou7-hun7 si7 gi2-im pian7-sek kah gi2-im hap8-seng5 e5 gi2-hoat. Iong7 kio3-cho3Markovbou5-heng5 iah si7 un2-chong5Markovbou5-heng5 e5 thong2-ke3 hong-hoat. Gi2-im pian7-sek toa7-pou7-hun7 long2 iong7 un2-chong5 Ma2-kho2-hu bou5-heng5 cho3--e5, koe3-teng5 siong-tong sin-khou2, “un2-chong5 Ma2-kho2-hu bou5-heng5” si7 hian7-tai7 cho3 gi2-im pian7-sek siong7 toa7 e5 ki-chhou2."
        ],
        [
          "台語界無人做語音辨識，beh做語音辨識當然咱無法度做kah像華語hit個程度，因為咱無文本kah語料庫，咱e5語料足少，所以尾仔我語音辨識小可停落來。",
          "Tai5-gi2-kai3 bo5 lang5 cho3 gi2-im pian7-sek, beh cho3 gi2-im pian7-sek tong-jian5 lan2 bo5 hoat-tou7 cho3 kah chhiunn7 Hoa5-gi2 hit e5 theng5-tou7, in-ui7 lan2 bo5 bun5-pun2 kah gi2-liau7-khou3, lan2 e5 gi2-liau7 chiok chio2, sou2-i2 boe2--a2 goa2 gi2-im pian7-sek sio2-khoa2 theng5--loh8-lai5."
        ],
        [
          "我競爭e5對手差不多3/4是電機e5人，做資訊差不多1/4，m7是kah台語界e5人競爭。「世界電機協會」有當時不管你大粒細粒，只要你論文hou7人接受，一人四頁，論文chiah-nih厚，開會三千到五千人，一開始我e5眼光to7無設定kah台語界比較，所以to7無競爭e5所在，我認為這是互補。",
          "Goa2 keng7-cheng e5 tui3-chhiu2 chha-put-to 3/4 si7 tian7-ki e5 lang5, cho3 chu-sin3 chha-put-to 1/4, m7 si7 kah Tai5-gi2-kai3 e5 lang5 keng7-cheng. “Se3-kai3 Tian7-ki Hiap8-hoe7” u7 tang-si5 put-koan2 li2 toa7 liap8 se3-liap8, chi2-iau3 li2 lun7-bun5 hou7 lang5 chiap-siu7, chit8 lang5 si3 iah8, lun7-bun5 chiah-nih kau7, khui-hoe7 sann-chheng kau3 gou7-chheng lang5, chit8 khai-si2 goa2 e5 gan2-kong to7 bo5 siat-teng7 kah Tai5-gi2-kai3 pi2-kau3, sou2-i2 to7 bo5 keng7-cheng e5 sou2-chai7, goa2 jin7-ui7 che si7 hou7-pou2."
        ],
        [
          "第三階段，第一「台語船」是內建ti7內底，內建其實有兩項，一項是英語式拼音，to7是講「通用」khah接近英語式；第二是台語船內建ti7內底，第二階段是余伯泉e5「直接教學法」。",
          "Te7-sann kai-toann7, te7-it “Tai5-gi2-chun5” si7 loe7-kian3 ti7 lai7-te2, loe7-kian3 ki5-sit8 u7 nng7 hang7, chit8 hang7 si7 Eng-gi2-sek phin-im, to7-si7 kong2 “thong-iong7” khah chiap-kin7 Eng-gi2-sek; te7-ji7 si7 Tai5-gi2-chun5 loe7-kian3 ti7 lai7-te2, te7-ji7 kai-toann7 si7 I5 Pek-choann5 e5 “tit8-chiap kau3-hak8-hoat”."
        ],
        [
          "第三階段上重要。啟發我e5兩個人物，第一是陳緣，第二叫做盧玟伶，long2是小學老師。陳緣講：「今仔日台語e5問題是ti7教學問題，台語拼音若kan-na7是聽chiah-e5語言學家e5話to7是死路一條。」",
          "Te7-sann kai-toann7 siong7 tiong7-iau3. Khe2-hoat goa2 e5 nng7 e5 jin5-but8, te7-it si7 Tan5 Ian5, te7-ji7 kio3-cho3 Lou5 Bun5-leng5, long2 si7 sio2-hak8 lau7-su. Tan5 Ian5 kong2: “Kin-a2-jit8 Tai5-gi2 e5 bun7-te5 si7 ti7 kau3-hak8 bun7-te5, Tai5-gi2 phin-im na7 kan-na7 si7 thiann chiah-e5 gi2-gian5-hak8-ka e5 oe7 to7-si7 si2-lou7 chit8 tiau5.”"
        ],
        [
          "其實第一線e5教師e5經驗kah能力上重要，若無透過chiah-e5人，台語無救，陳緣講了，我慢慢a2擺脫學者e5 kah聰明人e5驕傲。語言學家ti7研究所iah是ti7大學教e5方法其實無適合提來教老師kah gin2-a2。",
          "Ki5-sit8 te7-it-soann3 e5 kau3-su e5 keng-giam7 kah leng5-lek8 siong7 tiong7-iau3, na7 bo5 thau3-koe3 chiah-e5 lang5, Tai5-gi2 bo5 kiu3, Tan5 Ian5 kong2 liau2, goa2 ban7-ban7-a2 pai2-thoat hak8-chia2 e5 kah chhong-beng5-lang5 e5 kiau-ngou7. Gi2-gian5-hak8-ka ti7 gian2-kiu3-sou2 iah si7 ti7 tai7-hak8 ka3 e5 hong-hoat ki5-sit8 bo5 sek-hap8 theh8 lai5 ka3 lau7-su kah gin2-a2."
        ],
        [
          "今年（2006）年初我突然間去「呼」著「台語字母歌」，三月e5時，盧玟伶ka7 chit條歌提去in學校教，我受著非常大e5刺激，我tng2來to7去做Midi編曲，十五點鐘to7做出來第一個版本，字母歌to7誕生。",
          "Kin-ni5 (2006) ni5-chhoe goa2 tut8-jian5-kan khi3 “hou” tioh8 “Tai5-gi2 ji7-bu2-koa”, sann--goeh8 e5 si5, Lou5 Bun5-leng5 ka7 chit tiau5 koa theh8 khi3 in hak8-hau7 ka3, goa2 siu7 tioh8 hui-siong5 toa7 e5 chhi3-khek, goa2 tng2--lai5 to7 khi3 cho3 Midi pian-khek, chap8-gou7 tiam2-cheng to7 cho3 chhut lai5 te7-it e5 pan2-pun2, ji7-bu2-koa to7 tan3-seng."
        ],
        [
          "Chit個物件我ka7叫做「音節雙拼基本旋律」，事後我chiah知影有人bat用「捕魚歌」去做，但是「捕魚歌」有phainn2處，拼音m7是平e5，我雙拼是兩個、兩個做伙teh拼，音節雙拼效果足好。唱e5時，e7-tang3合做伙唱。",
          "Chit e5 mih8-kiann7 goa2 ka7 kio3-cho3 “im-chat siang-pheng ki-pun2 soan5-lut8”, su7-au7 goa2 chiah chai-iann2 u7 lang5 bat iong7 “pou2-hi5-koa” khi3 cho3, tan7-si7 “pou2-hi5-koa” u7 phainn2-chhu3, phin-im m7 si7 penn5--e5, goa2 siang-pheng si7 nng7 e5, nng7 e5 cho3-hoe2 teh pheng, im-chat siang-pheng hau7-ko2 chiok ho2. Chhiunn3 e5 si5, e7-tang3 hap8 cho3-hoe2 chhiunn3."
        ],
        [
          "第二是teh講音素kah音素，ah是音節kah音節當中按怎結合做伙e5方法，叫做分析性e5方法，e7-tang3 ka7你教拼音，而且五分鐘to7會曉，ti7教台語拼音頂koan5非常有效率，m7-na7台語，客語、華語ma7 e7-tang3用，甚至英語ma7 e7-tang3。",
          "Te7-ji7 si7 teh kong2 im-sou3 kah im-sou3, ah si7 im-chat kah im-chat tang-tiong an2-choann2 kiat-hap8 cho3-hoe2 e5 hong-hoat, kio3-cho3 hun-sek-seng3 e5 hong-hoat, e7-tang3 ka7 li2 ka3 phin-im, ji5-chhiann2 gou7 hun-cheng to7 e7-hiau2, ti7 ka3 Tai5-gi2 phin-im teng2-koan5 hui-siong5 u7 hau7-lut8, m7-na7 Tai5-gi2, Kheh-gi2, Hoa5-gi2 ma7 e7-tang3 iong7, sim7-chi3 Eng-gi2 ma7 e7-tang3."
        ],
        [
          "「自在拼音」ti7新竹國小、台北文德國小、嘉義、雲林、高雄試教過，閣叫學生仔去升旗台頂表演。Ka7拼音教學，真正、正式、溶入去生活內底，這基本上是拼音教學法。代先作詞e5是陳緣，尾仔「階梯出版社」真熱心，免費替我出，印一萬本，這台語冊內底算足少e5，叫做「自在拼音教學法」。",
          "“Chu7-chai7 phin-im” ti7 Sin-tek Kok-sio2, Tai5-pak Bun5-tek Kok-sio2, Ka-gi7, Hun5-lim5, Ko-hiong5 chhi3-ka3--koe3, koh kio3 hak8-seng-a2 khi3 seng-ki5-tai5 teng2 piau2-ian2. Ka7 phin-im kau3-hak8, chin-chiann3, cheng3-sek, iunn5 jip8 khi3 seng-oah8 lai7-te2, che ki-pun2 siong7 si7 phin-im kau3-hak8-hoat. Tai7-seng chok-su5--e5 si7 Tan5 Ian5, boe2--a2 “Kai-thoe Chhut-pan2-sia7” chin jiat8-sim, bian2-hui3 the3 goa2 chhut, in3 chit8-ban7 pun2, che Tai5-gi2-chheh lai7-te2 sng3 chiok chio2--e5, kio3-cho3 “chu7-chai7 phin-im kau3-hak8-hoat”."
        ],
        [
          "通用拼音教學三階段",
          "Thong-iong7 phin-im kau3-hak8 sann kai-toann7"
        ],
        [
          "通用拼音，其實是1998年階段性e5，其實阮long2已經用好，97、98 hit個kha-tau2其實阮足濟人心中共同e5一套，to7是英語式e5一套。所謂英語式e5，真順利，阮討論兩個下晡nia7-nia7，所以人a7無問題、整合a7無問題、方案a7無問題。",
          "Thong-iong7 phin-im, ki5-sit8 si7 1998 ni5 kai-toann7-seng3 e5, ki5-sit8 goan2 long2 i2-keng iong7 ho2, 97, 98 hit e5 kha-tau2 ki5-sit8 goan2 chiok che7 lang5 sim-tiong kiong7-tong5 e5 chit8 tho3, to7-si7 Eng-gi2-sek e5 chit8 tho3. Sou2-ui7 Eng-gi2-sek--e5, chin sun7-li7, goan2 tho2-lun7 nng7 e5 e7-pou nia7-nia7, sou2-i2 lang5 a7 bo5 bun7-te5, cheng2-hap8 a7 bo5 bun7-te5, hong-an3 a7 bo5 bun7-te5."
        ],
        [
          "通用拼音其實是余伯泉主導e5，余伯泉phah電話hou7我，我tu2好tng2去高雄，第一句話問我講你e5「p」讀做sann2，我講我e5 「p」讀做「ㄆ」，伊講：好，按呢咱會講chit。然後通用拼音制訂e5過程，甚至華語制訂e5過程，包括尾仔leh創什麼代誌，我long2是其中一個主要e5角色。",
          "Thong-iong7 phin-im ki5-sit8 si7 I5 Pek-choann5 chu2-to7--e5, I5 Pek-choann5 phah tian7-oe7 hou7--goa2, goa2 tu2-ho2 tng2 khi3 Ko-hiong5, te7-it ku3 oe7 mng7 goa2 kong2 li2 e5 “p” thak8 cho3 sann2, goa2 kong2 goa2 e5 “p” thak8 cho3 “ㄆ”, i kong2: ho2, an2-ne lan2 e7 kong2--chit. Jian5-au7 Thong-iong7 phin-im che3-teng7 e5 koe3-teng5, sim7-chi3 Hoa5-gi2 che3-teng7 e5 koe3-teng5, pau-khoah boe2--a2 leh chhong3 siann2-mih tai7-chi3, goa2 long2 si7 ki5-tiong chit8 e5 chu2-iau3 e5 kak-sek."
        ],
        [
          "陳水扁做市長e5時，通用拼音做好了後，第一遍to7叫人去演講，ti7市政府後壁e5南雅國小，三個人演講，一個余伯泉，一個我，第三個范文芳，ti7 97年年底，陳水扁beh卸任e5前一冬e5年底e5代誌。",
          "Tan5 Chui2-pinn2 cho3 chhi7-tiunn2 e5 si5, Thong-iong7 phin-im cho3 ho2 liau2-au7, te7-it pian3 to7 kio3 lang5 khi3 ian2-kang2, ti7 chhi7-cheng3-hu2 au7-piah e5 Lam5-nga2 Kok-sio2, sann e5 lang5 ian2-kang2, chit8 e5 I5 Pek-choann5, chit8 e5 goa2, te7-sann e5 Hoan7 Bun5-hong, ti7 97 ni5 ni5-te2, Tan5 Chui2-pinn2 beh sia3-jim7 e5 cheng5 chit8 tang e5 ni5-te2 e5 tai7-chi3."
        ],
        [
          "通用拼音ti7教學頂koan5分三個階段，伊其實提一個足清楚emessage ti7 challenge原來hit個台語系統。",
          "Thong-iong7 phin-im ti7 kau3-hak8 teng2-koan5 pun sann e5 kai-toann7, i ki5-sit8 theh8 chit8 e5  chiok chheng-chho2 emessage ti7 challenge goan5-lai5 hit e5 Tai5-gi2 he7-thong2."
        ],
        [
          "其實teh講教學，beh按怎ka7 gin2-a2教hou7會曉、變做台灣人普遍e5系統。In long2足愛講一句話，in講教落to7會曉，講古早五、六十歲e5老太太、老阿公to7 long2總學會曉a，無道理chit-ma2 e5人學be7曉。",
          "Ki5-sit8 teh kong2 kau3-hak8, beh an2-choann2 ka7 gin2-a2 ka3 hou7 e7-hiau2, pian3-cho3 Tai5-oan5-lang5 phou2-phian3 e5 he7-thong2. In long2 chiok ai3 kong2 chit8 ku3 oe7, in kong2 ka3--loh8 to7 e7-hiau2, kong2 kou2-cha2 gou7, lak8-chap8 hoe3 e5 lau7-thai3-thai3, lau7-a-kong to7 long2-chong2 oh8 e7-hiau2--a, bo5 to7-li2 chit-ma2 e5 lang5 oh8 be7-hiau2."
        ],
        [
          "我講in siunn過驕傲，六十冬前kah七十冬前，甚至ham7收音機to7無，資訊e5流通加足慢，生活e5範圍加足小。人beh ka7你challenge、人beh ka7你分心、人beh hou7你e5焦點加足少。Chit-ma2是電視非常濟，閣beh學英語，閣beh學數學；歸個社會環境內底leh競爭，gin2-a2 kah大人e5注意力e5方式，m7是kan-na7台語nia7-nia7，m7是講kan-na7「TLPA」，ah是講某一套拼音系統，伊無願意去看著社會e5改變。",
          "Goa2 kong2 in siunn koe3 kiau-ngou7, lak8-chap8 tang cheng5 kah chhit-chap8 tang cheng5, sim7-chi3 ham7 siu-im-ki to7 bo5, chu-sin3 e5 liu5-thong ke chiok ban7, seng-oah8 e5 hoan7-ui5 ke chiok sio2. Lang5 beh ka7 li2 challenge, lang5 beh ka7 li2 hun-sim, lang5 beh hou7 li2 e5 chiau-tiam2 ke chiok chio2. Chit-ma2 si7 tian7-si7 hui-siong5 che7, koh beh oh8 Eng-gi2, koh beh oh8 sou3-hak8; kui-e5 sia7-hoe7 khoan5-keng2 lai7-te2 leh keng7-cheng, gin2-a2 kah toa7-lang5 e5 chu3-i3-lek8 e5 hong-sek, m7 si7 kan-na7 Tai5-gi2 nia7-nia7, m7 si7 kong2 kan-na7 “TLPA”, ah si7 kong2 bou2 chit8 tho3 phin-im he7-thong2, i bo5 goan7-i3 khi3 khoann3 tioh8 sia7-hoe7 e5 kai2-pian3."
        ],
        [
          "學be7曉e5人真正需要怪，但是做運動e5人be7-sai2做chit項代誌，你ma7是想辦法ka7救倒tng2來，反正你無teh講台語可能你是be7曉講，可能你是根本變做中國人去，你台灣心已經無去ah，變做中國心，he long2 mai3救，m7-koh足濟人伊有台灣心，伊有困難mah！足濟語言學家無願肯去看著chit個困難，所以我講陳緣講hit句話，尾仔變做我e5「至理名言」，to7是今仔日台語e5問題出ti7教學法，m7是出ti7拼音e5爭論。",
          "Oh8 be7-hiau2 e5 lang5 chin-chiann3 su-iau3 koai3, tan7-si7 cho3 un7-tong7 e5 lang5 be7-sai2 cho3 chit hang7 tai7-chi3, li2 ma7 si7 siunn7 pan7-hoat ka7 kiu3 to3-tng2--lai5, hoan2-cheng3 li2 bo5 teh kong2 Tai5-gi2 kho2-leng5 li2 si7 be7-hiau2 kong2, kho2-leng5 li2 si7 kin-pun2 pian3-cho3 Tiong-kok-lang5 khi3, li2 Tai5-oan5-sim i2-keng bo5--khi3-ah, pian3-cho3 Tiong-kok-sim, he long2 mai3 kiu3, m7-koh chiok che7 lang5 i u7 Tai5-oan5-sim, i u7 khun3-lan5 mah! Chiok che7 gi2-gian5-hak8-ka bo5 goan7-kheng2 khi3 khoann3 tioh8 chit e5 khun3-lan5, sou2-i2 goa2 kong2 Tan5 Ian5 kong2 hit ku3 oe7, boe2--a2 pian3-cho3 goa2 e5 “chi3-li2-beng5-gian5”, to7-si7 kin-a2-jit8 Tai5-gi2 e5 bun7-te5 chhut ti7 kau3-hak8-hoat, m7 si7 chhut ti7 phin-im e5 cheng-lun7."
        ],
        [
          "真真正正出ti7教學法，因為現在會曉台語拼音e5人，按怎to7是人口內底一pha (1%)，chiah-e5人long2是拼音能力特別強，所以in chiah會曉拼音；其他叫做「芸芸眾生」，百分之九十、百分之九十五，甚至閣khah濟e5人，表示講hit個拼音教學e5教學法真真正正有問題，你應該想辦法解決hit個問題，m7是ti7 hia爭論。",
          "Chin-chin-chiann3-chiann3 chhut ti7 kau3-hak8-hoat, in-ui7 hian7-chai7 e7-hiau2 Tai5-gi2 phin-im e5 lang5, an2-choann2 to7-si7 jin5-khau2 lai7-te2 chit8 pha (1%), chiah-e5 lang5 long2 si7 phin-im leng5-lek8 tek8-piat8 kiong5, sou2-i2 in chiah e7-hiau2 phin-im; ki5-tha kio3-cho3 “un5-un5-chiong3-seng”, pah-hun chi kau2-chap8, pah-hun chi kau2-chap8-gou7, sim7-chi3 koh khah che7 e5 lang5, piau2-si7 kong2 hit e5 phin-im kau3-hak8 e5 kau3-hak8-hoat chin-chin-chiann3-chiann3 u7 bun7-te5, li2 eng3-kai siunn7 pan7-hoat kai2-koat hit e5 bun7-te5, m7 si7 ti7 hia cheng-lun7."
        ],
        [
          "教育頂koan5，我自認「通用拼音」是真真正正遠遠ka7「TLPA」tim3 ti7後壁。1996年「台語船」出現e5時，ka7聲調ka7變做hiah簡單，第二項，通用拼音可能kah英語khah接近，伊khah簡單。",
          "Kau3-iok8 teng2-koan5, goa2 chu7-jin7 “Thong-iong7 phin-im” si7 chin-chin-chiann3-chiann3 hng7-hng7 ka7 “TLPA” tim3 ti7 au7-piah. 1996 ni5 “Tai5-gi2-chun5” chhut-hian7 e5 si5, ka7 siann-tiau7 ka7 pian3-cho3 hiah kan2-tan, te7-ji7 hang7, Thong-iong7 phin-im kho2-leng5 kah Eng-gi2 khah chiap-kin7, i khah kan2-tan."
        ],
        [
          "余伯泉開始做「直接教學法」了後，基礎方法是用英語e5 phoneme（音素）自然發音法，chit-ma2 gin2-a2學英語e5全部long2 leh用自然發音法，通用拼音tu2-tu2-a2好kah伊仝款，因為通用拼音long2 ah未教e5時，英語to7教一部分去，有一個筆名叫做青山e5台北縣老師，講教gin2-a2「TLPA」e5時to7 long2一直leh教ka7「p」唸做「ㄅ」，「t」唸做「ㄉ」，gin2-a2 to7 long2 be7記chit，因為kah社會一般e5情形teh衝突，尾仔to7用通用拼音教。",
          "I5 Pek-choann5 khai-si2 cho3 “tit8-chiap kau3-hak8-hoat” liau2-au7, ki-chhou2 hong-hoat si7 iong7 Eng-gi2 e5 phoneme (im-sou3) chu7-jian5 hoat-im-hoat, chit-ma2 gin2-a2 oh8 Eng-gi2 e5 choan5-pou7 long2 leh iong7 chu7-jian5 hoat-im-hoat, Thong-iong7 phin-im tu2-tu2-a2-ho2 kah i kang7-khoan2, in-ui7 Thong-iong7 phin-im long2 ah-boe7 ka3 e5 si5, Eng-gi2 to7 ka3 chit8 pou7-hun7 khi3, u7 chit8 e5 pit-mia5 kio3-cho3 Chheng-san e5 Tai5-pak koan7 lau7-su, kong2 ka3 gin2-a2 “TLPA” e5 si5 to7 long2 it-tit8 leh ka3 ka7 “p” liam7-cho3 “ㄅ”, “t” liam7-cho3 “ㄉ”, gin2-a2 to7 long2 be7 ki3--chit, in-ui7 kah sia7-hoe7 it-poann e5 cheng5-heng5 teh chhiong-tut8, boe2--a2 to7 iong7 Thong-iong7 phin-im ka3."
        ],
        [
          "Chiah-e5語言學家無願肯ka7你講，無願意ka7你承認講「p」讀做「ㄅ」chit項代誌，到底衝突有joa7大。Long2講一套符號轉leh to7會曉。李福全牧師講伊數學bai2 e5原因主要是inAtayal（泰雅族）內底e5進位系統kah現在教育教e5無仝，一直愛ti7兩種系統中轉換。這是第二層。",
          "Chiah-e5 gi2-gian5-hak8-ka bo5 goan7-kheng2 ka7 li2 kong2, bo5 goan7-i3 ka7 li2 seng5-jin7 kong2 “p” thak8 cho3 “ㄅ” chit hang7 tai7-chi3, tau3-te2 chhiong-tut8 u7 joa7 toa7. Long2 kong2 chit8 tho3 hu5-ho7 choan2--leh to7 e7-hiau2. Li2 Hok-choan5 bok8-su kong2 i sou3-hak8 bai2 e5 goan5-in chu2-iau3 si7 inAtayal(Thai3-nga2 chok8) lai7-te2 e5 chin3-ui7 he7-thong2 kah hian7-chai7 kau3-iok8 ka3--e5 bo5 kang5, it-tit8 ai3 ti7 nng7 chiong2 he7-thong2 tiong choan2-oann7. Che si7 te7-ji7 chan3."
        ],
        [
          "第三層，通用拼音有自在拼音教學法了後，已經ka7 in遠遠放ti7後壁，我講chit個物件真正e7-tang3救台語，差不多三十分鐘至一點鐘內底，to7有相當好e5概念，好ti7 hit個老師接近e7-tang3用仝款e5方法去教gin2-a2，這是通用拼音非常大e5進展，這內底主要e5人物，當然是我。我作歌、編曲，閣去ka7曲變做聲音，閣去唱歌，閣去錄音，去做其其他他e5代誌。M7-koh這內底有兩個非常重要e5人物，陳緣kah盧玟伶。",
          "Te7-sann chan3, Thong-iong7 phin-im u7 chu7-chai7 phin-im kau3-hak8-hoat liau2-au7, i2-keng ka7 in hng7-hng7 pang3 ti7 au7-piah, goa2 kong2 chit e5 mih8-kiann7 chin-chiann3 e7-tang3 kiu3 Tai5-gi2, chha-put-to sann-chap8 hun-cheng chi3 chit8 tiam2-cheng lai7-te2, to7 u7 siong-tong ho2 e5 khai3-liam7, ho2 ti7 hit e5 lau7-su chiap-kin7 e7-tang3 iong7 kang7-khoan2 e5 hong-hoat khi3 ka3 gin2-a2, che si7 Thong-iong7 phin-im hui-siong5 toa7 e5 chin3-tian2, che lai7-te2 chu2-iau3 e5 jin5-but8, tong-jian5 si7 goa2. Goa2 chok-koa, pian-khek, koh khi3 ka7 khek pian3-cho3 siann-im, koh khi3 chhiunn3-koa, koh khi3 lok8-im, khi3 cho3 ki5-ki5-tha-tha e5 tai7-chi3. M7-koh che lai7-te2 u7 nng7 e5 hui-siong5 tiong7-iau3 e5 jin5-but8, Tan5 Ian5 kah Lou5 Bun5-leng5."
        ],
        [
          "詩集《流動》出版kap「台譯1001」",
          "Si-chip8 “Liu5-tong7” chhut-pan2 kap “Tai5-ek8 1001”"
        ],
        [
          "火金姑基金會是林央敏主持e5，林央敏to7認為《流動》有資格得著補助，所以我to7認為應該小可閣會看chit，開拓出版e5，後來由時行台語文會出版，ti7二十一世紀e5台文內面。",
          "Hoe2-kim-kou Ki-kim-hoe7 si7 Lim5 Iong-bin2 chu2-chhi5--e5, Lim5 Iong-bin2 to7 jin7-ui7 “Liu5-tong7” u7 chu-keh tit tioh8 pou2-chou7, sou2-i2 goa2 to7 jin7-ui7 eng3-kai sio2-khoa2 koh e7 khoann3--chit, Khai-thok chhut-pan2--e5, au7-lai5 iu5 Si5-kiann5 Tai5-gi2-bun5-hoe7 chhut-pan2, ti7 ji7-chap8-it se3-ki2 e5 Tai5-bun5 lai7-bin7."
        ],
        [
          "我寫詩看我e5情緒，大部分情緒long2是相當低e5時陣。有當時仔寫漢文，我本來beh寫一本罵中國文化e5冊，尾仔我to7 ka7 hiah-e5講中國文化e5詩khng3 ti7第二部分，寫詩long2想著beh寫to7寫，靈感我m7知he什麼意思，我非常情緒。《台灣E文藝》第一期內底胡長松有寫著，講是「台灣印象派」。",
          "Goa2 sia2-si khoann3 goa2 e5 cheng5-su5, toa7-pou7-hun7 cheng5-su5 long2 si7 siong-tong ke7 e5 si5-chun7. U7 tang-si5-a2 sia2 Han3-bun5, goa2 pun2-lai5 beh sia2 chit8 pun2 me7 Tiong-kok bun5-hoa3 e5 chheh, boe2--a2 goa2 to7 ka7 hiah-e5 kong2 Tiong-kok bun5-hoa3 e5 si khng3 ti7 te7-ji7 pou7-hun7, sia2-si long2 siunn7--tioh8 beh sia2 to7 sia2, leng5-kam2 goa2 m7 chai he siann2-mih i3-su3, goa2 hui-siong5 cheng5-su5. “Tai5-oan5 E Bun5-ge7” te7-it ki5 lai7-te2 Ou5 Tiong5-siong5 u7 sia2--tioh8, kong2 si7 “Tai5-oan5 in3-siong7-phai3”."
        ],
        [
          "阮兩個ti7某種程度來講做足濟第一個，伊e5《青春e5路途》這第一個，《台語文學概論》ma7是第一個。「台音輸入法」，鄭良偉是有「TW 301」，所以我m7敢講我是第一個，伊是利用內底e5詞庫nia5，無真正去寫code，若暫時ka7「TW 301」mai3算，「台音輸入法」當然ma7是第一個。",
          "Goan2 nng7 e5 ti7 bou2 chiong2 theng5-tou7 lai5 kong2 cho3 chiok che7 te7-it--e5, i e5 “Chheng-chhun e5 lou7-tou5” che te7-it--e5, “Tai5-gi2 Bun5-hak8 Khai3-lun7” ma7 si7 te7-it--e5. “Tai5-im su-jip8-hoat”, Tenn7 Liong5-ui2 si7 u7 “TW 301”, sou2-i2 goa2 m7 kann2 kong2 goa2 si7 te7-it--e5, i si7 li7-iong7 lai7-te2 e5 su5-khou3 nia5, bo5 chin-chiann3 khi3 sia2 code, na7 chiam7-si5 ka7 “TW 301” mai3 sng3, “Tai5-im su-jip8-hoat” tong-jian5 ma7 si7 te7-it--e5."
        ],
        [
          "做「三語e5輸入法」當然ma7是，所謂智慧型e5意思是講用詞幫助輸入，古早開始是倉頡輸入法，hiah-e5物件long2是用單字teh輸入，所以tioh8愛選字，tui3漢音輸入法開始chiah有用詞teh幫助選字，「台音輸入法」kan-na7比漢音輸入法khah慢nia5；只是講寫program無人hiah緊，應該是比hit個「忘形輸入法」閣khah早。",
          "Cho3 “sann-gi2 e5 su-jip8-hoat” tong-jian5 ma7 si7, sou2-ui7 ti3-hui7-heng5 e5 i3-su3 si7 kong2 iong7-su5 pang-chou7 su-jip8, kou2-cha2 khai-si2 si7 Chhng-kiat su-jip8-hoat, hiah-e5 mih8-kiann7 long2 si7 iong7 tan-ji7 teh su-jip8, sou2-i2 tioh8-ai3 soan2-ji7, tui3 Han3-im su-jip8-hoat khai-si2 chiah u7 iong7 su5 teh pang-chou7 soan2-ji7, “Tai5-im su-jip8-hoat” kan-na7 pi2 Han3-im su-jip8-hoat khah ban7 nia5; chi2-si7 kong2 sia2 program bo5 lang5 hiah kin2, eng3-kai si7 pi2 hit e5 “bong7-heng5 su-jip8-hoat” koh-khah cha2."
        ],
        [
          "我感覺台語運動e5兩大方向，第一個是教學，第二個是翻譯。古早有「5%計劃」（5 pha計劃），我有小可捐錢，ma7小可有去參與著，尾仔計劃chit幾a7冬long2總無振動。「台譯1001」講起來精神上是沿續5%計劃。台語chit-ma2上欠e5是作品，重點是咱beh按怎ti7台語界內底培養出有夠濟e5台語作家、台語作品？「遙遙無期」！Chit個時陣，我to7去ka7世界e5名家e5名作提來，ka7 in e5作品phah折變做50%，寫做台語。",
          "Goa2 kam2-kak Tai5-gi2 un7-tong7 e5 nng7 toa7 hong-hiong3, te7-it e5 si7 kau3-hak8, te7-ji7 e5 si7 hoan-ek8. Kou2-cha2 u7 “5% ke3-oe7” (5 pha ke3-oe7), goa2 u7 sio2-khoa2 koan-chinn5, ma7 sio2-khoa2 u7 khi3 chham-u2--tioh8, boe2--a2 ke3-oe7 chit kui2-a7 tang long2-chong2 bo5 tin2-tang7. “Tai5-ek8 1001” kong2--khi2-lai5 cheng-sin5 siong7 si7 ian5-siok8 5% ke3-oe7. Tai5-gi2 chit-ma2 siong7 khiam3--e5 si7 chok-phin2, tiong7-tiam2 si7 lan2 beh an2-choann2 ti7 Tai5-gi2-kai3 lai7-te2 poe5-iong2 chhut u7-kau3 che7 e5 Tai5-gi2 chok-ka, Tai5-gi2 chok-phin2? “Iau5-iau5 bo5-ki5”! Chit e5 si5-chun7, goa2 to7 khi3 ka7 se3-kai3 e5 beng5-ka e5 beng5-chok theh8--lai5, ka7 in e5 chok-phin2 phah-chiat pian3-cho3 50%, sia2 cho3 Tai5-gi2."
        ],
        [
          "咱需要多元化，需要逐個盡量來翻譯。我感覺翻譯chit項代誌非常非常重要，咱台語界e5人應該想辦法共同來完成。台語若有1001譯，人beh笑咱to7加足困難。後來我ma7 tu2好有機會，to7 kah智觀寺e5師父做伙做台語e5佛經，用羅馬拼音注音。",
          "Lan2 su-iau3 to-goan5-hoa3, su-iau3 tak8-e5 chin7-liong7 lai5 hoan-ek8. Goa2 kam2-kak hoan-ek8 chit hang7 tai7-chi3 hui-siong5 hui-siong5 tiong7-iau3, lan2 Tai5-gi2-kai3 e5 lang5 eng3-kai siunn7 pan7-hoat kiong7-tong5 lai5 oan5-seng5. Tai5-gi2 na7 u7 1001 ek8, lang5 beh chhio3 lan2 to7 ke chiok khun3-lan5. Au7-lai5 goa2 ma7 tu2-ho2 u7 ki-hoe7, to7 kah Ti3-koan-si7 e5 su-hu7 cho3-hoe2 cho3 Tai5-gi2 e5 put8-keng, iong7 Lo5-ma2 phin-im chu3-im."
        ],
        [
          "整理者：呂美親、黃建強",
          "Cheng2-li2-chia2: Lu7 Bi2-chhin, Ng5 Kian3-kiong5"
        ]
      ],
      "篇名": "統計學家創作台音輸入法"
    }
  ]
}
