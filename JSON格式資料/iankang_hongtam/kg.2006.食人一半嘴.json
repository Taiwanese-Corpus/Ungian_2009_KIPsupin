{
  "作者": "林滿足",
  "出版年": "2006",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "人來出世佇這個世間，短短幾十年，勞碌走chong5，一日過一日。有時你ka7想，做人親像咧遊覽，知食知做，歡歡喜喜若像真單純。其實，想欲事事順利過一世人，嘛無hiah-ni7簡單。",
          "Lang5 lai5 chhut-si3 ti7 chit e5 se3-kan, te2-te2 kui2 chap8 ni5, lo5-lok8 chau2-chong5, chit8 jit8 koe3 chit8 jit8. U7-si5 li2 ka7 siunn7, cho3 lang5 chhin-chhiunn7 leh iu5-lam2, chai chiah8 chai cho3, hoann-hoann hi2-hi2 na2-chhiunn7 chin tan-sun5. Ki5-sit8, siunn7 beh su7-su7 sun7-li7 koe3 chit8-si3-lang5, ma7 bo5 hiah-ni7 kan2-tan."
        ],
        [
          "人隨時爲着事業佮家庭咧打拼。但是，毋管偌爾仔認真，偌爾仔細膩，嘛袂當永遠攏掛無事牌。俗語講：花無百日紅，人無千日好。千里馬有時嘛會着tak8。人在順境，好過日，代誌若到，種瓠仔，生菜瓜。這個時陣，除了本身的奮鬥佮堅持，更加需要朋友弟兄相扶持。論真講，人生一路行過來，隨時是有真濟人咧共咱鬥幫贊e5。",
          "Lang5 sui5-si5 ui7 tioh8 su7-giap8 kap ka-teng5 leh phah-piann3. Tan7-si7, m7-koan2 joa7-ni7-a2 jin7-chin, joa7-ni7-a2 se3-ji7, ma7 be7-tang3 eng2-oan2 long2 koa3 bu5-su7-pai5. Siok8-gi2 kong2: hoe bo5 pah jit8 ang5, lang5 bo5 chheng jit8 ho2. Chhian-li2-ma2 u7-si5 ma7 e7 tioh8-tak8. Lang5 chai7 sun7-keng2, ho2 koe3-jit8, tai7-chi3 na7 kau3, cheng3 pu5-a2, senn chhai3-koe. Chit e5 si5-chun7, tu5-liau2 pun2-sin e5 hun3-tau3 kap kian-chhi5, keng7-ka su-iau3 peng5-iu2 te7-hiann sio hu5-chhi5. Lun7-chin kong2, jin5-seng chit8 lou7 kiann5--koe3-lai5, sui5-si5 si7 u7 chin che7 lang5 leh ka7 lan2 tau3 pang-chan7 e5."
        ],
        [
          "親像咱細漢的時，父母是ui3一塊紅紅，共咱飼甲變大人，這中間的辛苦，免想嘛知。佇學校，老師用心的牽教，予咱有智識；同學之間，互相照顧、安慰、關心；予咱有朋友情、兄弟愛。社會國家，予咱安定、民主、自由的大環境，嘛是真濟前輩努力奮鬥出來的結果。這攏是咱愛感恩的對象。",
          "Chhin-chhiunn7 lan2 se3-han3 e5 si5, pe7-bu2 si7 ui3 chit8 te3 ang5-ang5, ka7 lan2 chhi7 kah pinn3 toa7-lang5, che tiong-kan e5 sin-khou2, bian2 siunn7 ma7 chai. Ti7 hak8-hau7, lau7-su iong7-sim e5 khan-ka3, hou7 lan2 u7 ti3-sek; tong5-oh8 chi-kan, hou7-siong chiau3-kou3, an-ui3, koan-sim; hou7 lan2 u7 peng5-iu2 cheng5, hiann-ti7 ai3. Sia7-hoe7 kok-ka, hou7 lan2 an-teng7, bin5-chu2, chu7-iu5 e5 toa7 khoan5-keng2, ma7 si7 chin che7 chian5-poe3 lou2-lek8 hun3-tau3--chhut-lai5 e5 kiat-ko2. Che long2 si7 lan2 ai3 kam2-un e5 tui3-siong3."
        ],
        [
          "我有一位同學，因為老父事業失敗，險險就無法度繼續讀冊。好佳哉逐家ka7伊鬥相工，伊才會當留落來完成學業，伊定定講，伊真感恩同學朋友的協助佮關心，將來有機會，一定欲報答有困苦的人。阮只不過是出淡薄仔力爾爾，伊就行出困境，改變伊的命運，擱定定予in規家夥仔數念，可見咱人攏是存着：食人一半嘴，毋敢放袂記的想法。",
          "Goa2 u7 chit8 ui7 tong5-oh8, in-ui7 lau7-pe7 su7-giap8 sit-pai7, hiam2-hiam2 to7 bo5 hoat-tou7 ke3-siok8 thak8-chheh. Ho2 ka-chai3 tak8-ke ka7 i tau3-sann-kang, i chiah e7-tang3 lau5 loh8 lai5 oan5-seng5 hak8-giap8, i tiann7-tiann7 kong2, i chin kam2-un tong5-oh8 peng5-iu2 e5 hiap8-chou7 kap koan-sim, chiong-lai5 u7 ki-hoe7, it-teng7 beh po3-tap u7 khun3-khou2 e5 lang5. Goan2 chi2 put-ko3 si7 chhut tam7-poh8-a2 lat8 nia7-nia7, i to7 kiann5 chhut khun3-keng2, kai2-pian3 i e5 mia7-un7, koh tiann7-tiann7 hou7 in kui-ke-hoe2-a2 siau3-liam7, kho2-kian3 lan2 lang5 long2 si7 chun5 tioh8: chiah8 lang5 chit8-poann3 chhui3, m7 kann2 pang3 be7 ki3 e5 siunn7-hoat."
        ],
        [
          "毋過，這碼現實的社會，真濟人是將眼前的種種福份，當作是天落落來的。討債損蕩，毋知惜緣惜福，兼做出金收樓拆、船過水無痕、忘恩背義的代誌。人情義理囥一邊，利益看甲卡大天。毋知飲水思源頭。掠準家己好，就無代誌。事實上，敢是按呢？",
          "M7-koh, chit-ma2 hian7-sit8 e5 sia7-hoe7, chin che7 lang5 si7 chiong gan2-cheng5 e5 chiong2-chiong2 hok-hun7, tong3-cho3 si7 thinn lak--loh8-lai5 e5. Tho2-che3 sng2-tng7, m7 chai sioh ian5 sioh hok, kiam cho3 chhut kim siu lau5 thiah, chun5 koe3 chui2 bo5 hun5, bong7 un poe7 gi7 e5 tai7-chi3. Jin5-cheng5 gi7-li2 khng3 chit8 pinn, li7-ek khoann3 kah khah toa7 thinn. M7 chai im2-chui2 su goan5-thau5. Liah8-chun2 ka-ti7 ho2, to7 bo5 tai7-chi3. Su7-sit8 siong7, kam2 si7 an2-ne?"
        ],
        [
          "世間人愛知，食果子拜樹頭，知恩報本。人若對咱有一sut仔恩情，咱就愛知影囥咧心肝底，是袂使放袂記得。尤其是養咱、成咱的父母，愈卡需要時時刻刻知恩報本。可惜，現代人追求自由享受，定定出現「父母飼囝無論飯，囝孝父母照算頓」的情形，確實予人真怨嘆。",
          "Se3-kan-lang5 ai3 chai, chiah8 koe2-chi2 pai3 chhiu7-thau5, ti un po3 pun2. Lang5 na7 tui3 lan2 u7 chit8-sut-a2 un-cheng5, lan2 to7 ai3 chai-iann2 khng3 leh sim-koann-te2, si7 be7-sai2 pang3 be7 ki3-tit. Iu5-ki5 si7 iunn2 lan2, chhiann5 lan2 e5 pe7-bu2, ju2 khah su-iau3 si5-si5 khek-khek ti un po3 pun2. Kho2-sioh, hian7-tai7-lang5 tui-kiu5 chu7-iu5 hiang2-siu7, tiann7-tiann7 chhut-hian7 “pe7-bu2 chhi7 kiann2 bo5 lun7 png7, kiann2 hau3 pe7-bu2 chiau3-sng3 tng3” e5 cheng5-heng5, khak-sit8 hou7 lang5 chin oan3-than3."
        ],
        [
          "我認為，人愛時時抱着一粒感恩的心。雖然一樣米，飼百樣人。各人有各人的想法，毋拘，倫理道德一定愛兼顧。有恩報恩，食人一口，無法度還人一斗，嘛愛知一斤還八兩。規規矩矩，事事照步來。尤其是有孝父母這項，一定袂使放外外。",
          "Goa2 jin7-ui7, lang5 ai3 si5-si5 pho7 tioh8 chit8 liap8 kam2-un e5 sim. Sui-jian5 chit8 iunn7 bi2, chhi7 pah iunn7 lang5. Kok lang5 u7 kok lang5 e5 siunn7-hoat, m7-koh, lun5-li2 to7-tek it-teng7 ai3 kiam-kou3. U7 un po3 un, chiah8 lang5 chit8 khau2, bo5 hoat-tou7 hainn5 lang5 chit8 tau2, ma7 ai3 chai chit8 kin hainn5 peh niu2. Kui-kui-ki2-ki2, su7-su7 chiau3-pou7 lai5. Iu5-ki5 si7 iu2-hau3 pe7-bu2 chit hang7, it-teng7 be7-sai2 pang3 goa7-goa7."
        ],
        [
          "這碼我一定欲認真充實家己，向望做一個有路用的人。除了報答父母的恩情，將來有機會嘛欲貢獻社會國家。我定定按呢想：今仔日我會當有chiah好的福分，生活佇自由快樂的台灣，我嘛愛想辦法將福分留予下一代，我想按呢卡是正確的人生觀。今仔日我的演講講到遮，多謝大家。",
          "Chit-ma2 goa2 it-teng7 beh jin7-chin chhiong-sit8 ka-ti7, ng3-bang7 cho3 chit8 e5 u7 lou7-eng7 e5 lang5. Tu5-liau2 po3-tap pe7-bu2 e5 un-cheng5, chiong-lai5 u7 ki-hoe7 ma7 beh kong3-hian3 sia7-hoe7 kok-ka. Goa2 tiann7-tiann7 an2-ne siunn7: kin-a2-jit8 goa2 e7-tang3 u7 chiah ho2 e5 hok-hun7, seng-oah8 ti7 chu7-iu5 khoai3-lok8 e5 Tai5-oan5, goa2 ma7 ai3 siunn7 pan7-hoat chiong hok-hun7 lau5 hou7 e7-chit8-tai7, goa2 siunn7 an2-ne khah si7 cheng3-khak e5 jin5-seng-koan. Kin-a2-jit8 goa2 e5 ian2-kang2 kong2 kau3 chia, to-sia7 tak8-ke."
        ]
      ],
      "篇名": "食人一半嘴，毋敢放袂記得"
    }
  ]
}
