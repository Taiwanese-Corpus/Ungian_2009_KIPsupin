{
  "作者": "鄭良偉",
  "出版年": "2007",
  "出版者": "國史館",
  "文類": "演講訪談",
  "書名": "台語文運動訪談暨史料彙編",
  "書寫系統": "漢羅",
  "資料": [
    {
      "段": [
        [
          "前言：母語kap英語e5關係",
          "Chian5-gian5: Bu2-gi2 kap Eng-gi2 e5 koan-he7"
        ],
        [
          "我出身語言學界，對教育部通過國小1個禮拜應該有1點鐘e5母語課程以後，某1寡人士指出：「學習母語會影響英語kap其它外語e5學習，會阻礙kap國際相接腳步」chiah-e5言論，我感覺實在真離經。",
          "Goa2 chhut-sin gi2-gian5-hak8-kai3, tui3 Kau3-iok8-pou7 thong-koe3 kok-sio2 1 e5 le2-pai3 eng3-kai u7 1 tiam2-cheng e5 bu2-gi2 kho3-teng5 i2-au7, bou2 chit8-koa2 jin5-su7 chi2-chhut: “Hak8-sip8 bu2-gi2 e7 eng2-hiong2 Eng-gi2 kap ki5-tha goa7-gi2 e5 hak8-sip8, e7 chou2-gai7 kap kok-che3 sio-chiap kha-pou7” chiah-e5 gian5-lun7, goa2 kam2-kak sit8-chai7 chin li7-kheng."
        ],
        [
          "根據我e5研究，學習外語e5時，kap ka-ti7 e5母語會真自然產生對照，iah就是講：外語某1個字母e5發音，kap母語e5關係是sann2，會ti7內心nih連結起來，發出比較khah正確e5音，所以講母語把握無好，學習別種語言e5時，無法度ham7母語做適當e5對照，是對所謂e5「國際化」有阻礙。",
          "Kin-ki3 goa2 e5 gian2-kiu3, hak8-sip8 goa7-gi2 e5 si5, kap ka-ti7 e5 bu2-gi2 e7 chin chu7-jian5 san2-seng tui3-chiau3, iah to7-si7 kong2: goa7-gi2 bou2 1 e5 ji7-bu2 e5 hoat-im, kap bu2-gi2 e5 koan-he7 si7 sann2, e7 ti7 loe7-sim--nih lian5-kiat--khi2-lai5, hoat chhut pi2-kau3 khah cheng3-khak e5 im, sou2-i2 kong2 bu2-gi2 pa2-ak bo5 ho2, hak8-sip8 pat8-chiong2 gi2-gian5 e5 si5, bo5 hoat-tou7 ham7 bu2-gi2 cho3 sek-tong3 e5 tui3-chiau3, si7 tui3 sou2-ui7 e5 “kok-che3-hoa3” u7 chou2-gai7."
        ],
        [
          "教會羅馬字（白話字）是為台語專門設計e5，khah接近台語發音e5特色，特別ti7音標、字母e5選擇，ma7 ham7英語kap其它外語有一貫性e5關係，所以用教會羅馬字來學習母語（包括聽、講、讀、寫），對各種語言之間e5轉換、學習外語e5時long2真有幫贊。",
          "Kau3-hoe7 Lo5-ma2-ji7 (peh8-oe7-ji7) si7 ui7 Tai5-gi2 choan-bun5 siat-ke3--e5, khah chiap-kin7 Tai5-gi2 hoat-im e5 tek8-sek, tek8-piat8 ti7 im-piau, ji7-bu2 e5 soan2-tek, ma7 ham7 Eng-gi2 kap ki5-tha goa7-gi2 u7 it-koan3-seng3 e5 koan-he7, sou2-i2 iong7 kau3-hoe7 Lo5-ma2-ji7 lai5 hak8-sip8 bu2-gi2 (pau-khoah thiann, kong2, thok8, sia2), tui3 kok chiong2 gi2-gian5 chi-kan e5 choan2-oann7, hak8-sip8 goa7-gi2 e5 si5 long2 chin u7 pang-chan7."
        ],
        [
          "基督教家庭kap白話字e5因緣",
          "Ki-tok-kau3 ka-teng5 kap peh8-oe7-ji7 e5 in-ian5"
        ],
        [
          "阮阿公ti7清國時代做官，厝nih經濟比較khah富裕，竟然kap人teh食鴉片，阿公尾--a2緣分緣分聽tioh8基督教e5牧師講道，1步1步行入基督信仰e5世界，choann5-a2決心beh改鴉片。因為阿公e5緣故，我生長ti7所謂e5教會家庭。",
          "Goan2 a-kong ti7 Chheng-kok si5-tai7 cho3-koann, chhu3--nih keng-che3 pi2-kau3 khah hu3-ju7, keng3-jian5 kap lang5 teh chiah8 a-phian3, a-kong boe2--a2 ian5-hun7 ian5-hun7 thiann tioh8 Ki-tok-kau3 e5 bok8-su kang2-to7, 1 pou7 1 pou7 kiann5 jip8 Ki-tok sin3-giong2 e5 se3-kai3, choann5-a2 koat-sim beh kai2 a-phian3. In-ui7 a-kong e5 ian5-kou3, goa2 seng-tiong2 ti7 sou2-ui7 e5 kau3-hoe7 ka-teng5."
        ],
        [
          "基督教有2件革命性e5代誌，ti7我頭殼內留落chiok深e5印象。當時e5基督教聖經是用羅馬字所寫，女性ti7傳統漢民族思想「無才便是德」e5影響，koh加上困頓e5時代背景，一般long2 m7 bat字，m7-koh無讀過漢學a2、m7 bat漢字e5阿婆，因為參與教會e5緣故，soah會曉讀（羅馬字）聖經，用羅馬字寫批。",
          "Ki-tok-kau3 u7 2 kiann7 kek-beng7-seng3 e5 tai7-chi3, ti7 goa2 thau5-khak lai7 lau5 loh8 chiok chhim e5 in3-siong2. Tong-si5 e5 Ki-tok-kau3 Seng3-keng si7 iong7 Lo5-ma2-ji7 sou2 sia2, lu2-seng3 ti7 thoan5-thong2 Han3 bin5-chok8 su-siong2 “bo5-chai5 pian7 si7 tek” e5 eng2-hiong2, koh ka-siong7 khun3-tun7 e5 si5-tai7 poe7-keng2, it-poann long2 m7 bat ji7, m7-koh bo5 thak8 koe3 Han3-oh8-a2, m7 bat Han3-ji7 e5 a-po5, in-ui7 chham-u2 kau3-hoe7 e5 ian5-kou3, soah e7-hiau2 thak8 (Lo5-ma2-ji7) Seng3-keng, iong7 Lo5-ma2-ji7 sia2-phoe."
        ],
        [
          "看tioh8幾位阿婆真歡喜滿足e5眼神，雖然hit-chun7 iau2細漢， m7-koh有相當e5刺激，文字權e5解放，hou7人將所講出e5言語會sai2變做文字、透過文字得tioh8智識，ti7 chit內底得著 e5滿足感ham7存在感，連邊a2 e5人long2有感受。雖然當時我對教會羅馬字iah8無真熟手，m7-koh家庭環境e5影響，ma7為日後e5台文羅馬字研究phah真chai7 e5理念基礎。",
          "Khoann3 tioh8 kui2 ui7 a-po5 chin hoann-hi2 boan2-chiok e5 gan2-sin5, sui-jian5 hit-chun7 iau2 se3-han3, m7-koh u7 siong-tong e5 chhi3-khek, bun5-ji7-koan5 e5 kai2-hong3, hou7 lang5 chiong sou2 kong2 chhut e5 gian5-gi2 e7-sai2 pian3-cho3 bun5-ji7, thau3-koe3 bun5-ji7 tit tioh8 ti3-sek, ti7 chit lai7-te2 tit tioh8 e5 boan2-chiok-kam2 ham7 chun5-chai7-kam2, lian5 pinn--a2 e5 lang5 long2 u7 kam2-siu7. Sui-jian5 tong-si5 goa2 tui3 kau3-hoe7 Lo5-ma2-ji7 iah8 bo5 chin sek8-chhiu2, m7-koh ka-teng5 khoan5-keng2 e5 eng2-hiong2, ma7 ui7 jit8-au7 e5 Tai5-bun5 Lo5-ma2-ji7 gian2-kiu3 phah chin chai7 e5 li2-liam7 ki-chhou2."
        ],
        [
          "另外1 chan5革命性e5代誌是，當時iau2有真濟女性縛腳，我印象chiok深，阮阿媽tak8禮拜long2有1工ai3 ka7縛腳布巾liu3落來洗，因為腳規工hou7布包tiau5-tiau5，無thang3風，會生腳 sioh8，m7-koh當時e5婦女，受久長e5中國禮教束縛，真濟iau2 m7知設法脫離艱苦。",
          "Leng7-goa7 1 chan5 kek-beng7-seng3 e5 tai7-chi3 si7, tong-si5 iau2 u7 chin che7 lu2-seng3 pak8-kha, goa2 in3-siong2 chiok chhim, goan2 a-ma2 tak8 le2-pai3 long2 u7 1 kang ai3 ka7 pak8-kha pou3-kin liu3 loh8 lai5 se2, in-ui7 kha kui kang hou7 pou3 pau tiau5-tiau5, bo5 thang3-hong, e7 senn kha-sioh8, m7-koh tong-si5 e5 hu7-lu2, siu7 ku2-tng5 e5 Tiong-kok le2-kau3 sok-pak8, chin che7 iau2 m7 chai siat-hoat thoat-li7 kan-khou2."
        ],
        [
          "日本人來了後就禁止縛腳，基督教會辦學校，ai3 beh提升台灣人e5智識kap生活水準，相當歡迎台灣人無論男女來入學，m7-koh入學e5時ai3簽名切結，希望家長mai3 ka7查某囡仔縛腳。",
          "Jit8-pun2 lang5 lai5 liau2-au7 to7 kim3-chi2 pak8-kha, Ki-tok kau3-hoe7 pan7 hak8-hau7, ai3 beh the5-seng Tai5-oan5-lang5 e5 ti3-sek kap seng-oah8 chui2-chun2, siong-tong hoan-geng5 Tai5-oan5-lang5 bo5-lun7 lam5-lu2 lai5 jip8-oh8, m7-koh jip8-oh8 e5 si5 ai3 chhiam-mia5 chhiat-kiat, hi-bang7 ka-tiunn2 mai3 ka7 cha-bou2 gin2-a2 pak8-kha."
        ],
        [
          "就chit 2點來講，會sai2講基督教傳教士帶來chiok濟文化e5衝擊，ma7 hou7我懵懵懂懂中，對台文e5印象，加添某種程度e5回歸人性e5人本信念。日後行上台文運動e5原因，hoan7-se3就是hit-chun7 puh-inn2。",
          "Chiu7 chit 2 tiam2 lai5 kong2, e7-sai2 kong2 Ki-tok-kau3 thoan5-kau3-su7 tai3 lai5 chiok che7 bun5-hoa3 e5 chhiong-kek, ma7 hou7 goa2 bong2-bong2 tong2-tong2 tiong, tui3 Tai5-bun5 e5 in3-siong2, ke-thinn bou2 chiong2 theng5-tou7 e5 hoe5-kui jin5-seng3 e5 jin5-pun2 sin3-liam7. Jit8-au7 kiann5 chiunn7 Tai5-bun5 un7-tong7 e5 goan5-in, hoan7-se3 to7-si7 hit-chun7 puh-inn2."
        ],
        [
          "實際教學經驗kap著作、研究e5連結",
          "Sit8-che3 kau3-hak8 keng-giam7 kap tu3-chok, gian2-kiu3 e5 lian5-kiat"
        ],
        [
          "1950年師範學校畢業了後，我ti7台南、高雄e5國民學校，分別教2、3冬e5冊，了後koh去師範大學讀書，畢業了，去做兵，退伍了後考tiau5師大英語研究所，同時去台北市立大同中學教2冬e5英文，long2總加起來有7冬e5基礎教育教學經驗。",
          "1950 ni5 Su-hoan7 hak8-hau7 pit8-giap8 liau2-au7, goa2 ti7 Tai5-lam5, Ko-hiong5 e5 kok-bin5 hak8-hau7, hun-piat8 ka3 2, 3 tang e5 chheh, liau2-au7 koh khi3 Su-hoan7 tai7-hak8 thak8-chu, pit8-giap8 liau2, khi3 cho3-peng, the3-ngou2 liau2-au7 kho2 tiau5 Su-tai7 Eng-gi2 gian2-kiu3-sou2, tong5-si5 khi3 Tai5-pak chhi7-lip8 Tai7-tong5 Tiong-hak8 ka3 2 tang e5 Eng-bun5, long2-chong2 ka--khi2-lai5 u7 7 tang e5 ki-chhou2 kau3-iok8 kau3-hak8 keng-giam7."
        ],
        [
          "後來出國讀博士，ti7大學nih教冊， tui3國校一年到初中、高中、大學部、碩士班、博士班每1年級long2 bat教過課，這就是我kap其他台語文運動界e5教授iah學者siang7大e5無仝，我有實際e5教學經驗。",
          "Au7-lai5 chhut-kok thak8 phok-su7, ti7 tai7-hak8--nih ka3-chheh, tui3 kok-hau7 it-ni5 kau3 chhou-tiong, ko-tiong, tai7-hak8-pou7, sek-su7-pan, phok-su7-pan mui2 1 ni5-kip long2 bat ka3 koe3 kho3, che to7-si7 goa2 kap ki5-tha Tai5-gi2-bun5 un7-tong7-kai3 e5 kau3-siu7 iah hak8-chia2 siang7 toa7 e5 bo5 kang5, goa2 u7 sit8-che3 e5 kau3-hak8 keng-giam7."
        ],
        [
          "因為chiah-e5經驗，我針對beh an2-choann2培養囡仔ka7閱讀pinn3做1世人e5興趣、評估學生對教材e5學習效率有相當e5心得。我特別重視成長時期e5生活語言、文化環境以及學校教育課程e5配合。所以著作大部分ham7台語、華語e5語言教育e5人性化以及教育政策e5現代化有關係。",
          "In-ui7 chiah-e5 keng-giam7, goa2 chiam-tui3 beh an2-choann2 poe5-iong2 gin2-a2 ka7 oat8-thok8 pinn3-cho3 chit8-si3-lang5 e5 heng3-chhu3, peng5-kou2 hak8-seng tui3 kau3-chai5 e5 hak8-sip8 hau7-lut8 u7 siong-tong e5 sim-tit. Goa2 tek8-piat8 tiong7-si7 seng5-tiong2 si5-ki5 e5 seng-oah8 gi2-gian5, bun5-hoa3 khoan5-keng2 i2-kip8 hak8-hau7 kau3-iok8 kho3-teng5 e5 phoe3-hap8. Sou2-i2 tu3-chok toa7-pou7-hun7 ham7 Tai5-gi2, Hoa5-gi2 e5 gi2-gian5 kau3-iok8 e5 jin5-seng3-hoa3 i2-kip8 kau3-iok8 cheng3-chhek e5 hian7-tai7-hoa3 u7 koan-he7."
        ],
        [
          "入師範大學英語系了後，系nih分做2班，特別班kap普通班。其中特別班上課long2用美語，語言學e5老師long2是英語e5母語使用者(native speaker)美國人，強調學生口語e5能力。我受當時e5教學方法chiok深e5影響，chiah-e5教法是美軍為tioh8 beh ti7短時間（3月日）內，訓練in e5軍官會曉講佔領地e5語言，來特別設計e5教學方法。我e5論文也teh處理chit類問題：an2-choann2 ui3本國語來學外語。",
          "Jip8 Su-hoan7 Tai7-hak8 Eng-gi2-he7 liau2-au7, he7--nih pun cho3 2 pan, tek8-piat8-pan kap phou2-thong-pan. Ki5-tiong tek8-piat8-pan siong7-kho3 long2 iong7 Bi2-gi2, gi2-gian5-hak8 e5 lau7-su long2 si7 Eng-gi2 e5 bu2-gi2 su2-iong7-chia2 (native speaker) Bi2-kok lang5, kiong5-tiau7 hak8-seng khau2-gi2 e5 leng5-lek8. Goa2 siu7 tong-si5 e5 kau3-hak8 hong-hoat chiok chhim e5 eng2-hiong2, chiah-e5 ka3-hoat si7 Bi2-kun ui7 tioh8 beh ti7 te2-si5-kan (3 goeh8-jit8) lai7, hun3-lian7 in e5 kun-koann e7-hiau2 kong2 chiam3-nia2-te7 e5 gi2-gian5, lai5 tek8-piat8 siat-ke3 e5 kau3-hak8 hong-hoat. Goa2 e5 lun7-bun5 ia7 teh chhu2-li2 chit lui7 bun7-te5: an2-choann2 ui3 pun2-kok-gi2 lai5 oh8 goa7-gi2."
        ],
        [
          "求學過程影響投入台文運動e5決心",
          "Kiu5-hak8 koe3-teng5 eng2-hiong2 tau5-jip8 Tai5-bun5 un7-tong7 e5 koat-sim"
        ],
        [
          "大學3年讀英國文學史，感觸koh-khah濟。中古歐洲，會寫字、有法度透過文字得tioh8智識e5，以教會e5神職人員佔khah多數，in使用e5是拉丁文，kap各民族e5日常生活語言無仝款，造成智識權、文字權e5壟斷，所以後來chiah有用ka-ti7 e5語言寫聖經；馬丁路德新教運動e5開展，主要起因就是打破因為非母語、非本土文字所產生的社會階級。",
          "Tai7-hak8 3 ni5 thak8 Eng-kok bun5-hak8-su2, kam2-chhiok koh-khah che7. Tiong-kou2 Au-chiu, e7 sia2-ji7, u7 hoat-tou7 thau3-koe3 bun5-ji7 tit tioh8 ti3-sek--e5, i2 kau3-hoe7 e5 sin5-chit jin5-oan5 chiam3 khah to-sou3, in su2-iong7--e5 si7 La-teng-bun5, kap kok bin5-chok8 e5 jit8-siong5 seng-oah8 gi2-gian5 bo5 kang7-khoan2, cho7-seng5 ti3-sek-koan5, bun5-ji7-koan5 e5 long2-toan7, sou2-i2 au7-lai5 chiah u7 iong7 ka-ti7 e5 gi2-gian5 sia2 Seng3-keng; Ma2-teng Lou7-tek sin-kau3 un7-tong7 e5 khai-tian2, chu2-iau3 khi2-in to7-si7 phah-phoa3 in-ui7 hui-bu2-gi2, hui-pun2-thou2 bun5-ji7 sou2 san2-seng e5 sia7-hoe7 kai-kip."
        ],
        [
          "這ham7台灣e5情形比較起來真類似。文言文、漢文書寫kap解讀能力掌握ti7少數智識精英手nih，chiah-e5階級因為會曉使用chit套文字系統得tioh8利益，無希望接受文字權、智識權e5公平化、公義化，in堅持支持維持現狀。日本、韓國e5情形ma7是仝款，in已經有歷史久長e5白話語文發展，日本量其約有1000年、韓國量其約500年，當權學者輕視自己社會e5口語。這是古典文化學者e5傳統，可見文字若beh改革總是 tioh8經過chiann5長e5時間，這是咱tioh8-ai3清楚e5。",
          "Che ham7 Tai5-oan5 e5 cheng5-heng5 pi2-kau3--khi2-lai5 chin lui7-su7. Bun5-gian5-bun5, Han3-bun5 su-sia2 kap kai2-thok8 leng5-lek8 chiang2-ak ti7 chio2-sou3 ti3-sek cheng-eng chhiu2--nih, chiah-e5 kai-kip in-ui7 e7-hiau2 su2-iong7 chit tho3 bun5-ji7 he7-thong2 tit tioh8 li7-ek, bo5 hi-bang7 chiap-siu7 bun5-ji7-koan5, ti3-sek-koan5 e5 kong-penn5-hoa3, kong-gi7-hoa3, in kian-chhi5 chi-chhi5 i5-chhi5 hian7-chong7. Jit8-pun2, Han5-kok e5 cheng5-heng5 ma7 si7 kang7-khoan2, in i2-keng u7 lek8-su2 ku2-tng5 e5 peh8-oe7 gi2-bun5 hoat-tian2, Jit8-pun2 liong7-ki5-iok u7 1000 ni5, Han5-kok liong7-ki5-iok 500 ni5, tong-koan5 hak8-chia2 khin-si7 chu7-ki2 sia7-hoe7 e5 khau2-gi2. Che si7 kou2-tian2 bun5-hoa3 hak8-chia2 e5 thoan5-thong2, kho2-kian3 bun5-ji7 na7 beh kai2-kek chong2--si7 tioh8 keng-koe3 chiann5 tng5 e5 si5-kan, che si7 lan2 tioh8-ai3 chheng-chho2--e5."
        ],
        [
          "我ti7大學kap研究所學tioh8:學習1種語言無可能ti7頭殼內無緣無故起造起來，一定是透過kap母語e5對照，根據母語各種結構chit e5基礎，chiah有才調ka7外語e5語法、語音、音響，規個系統建立起來。碩士論文為tioh8 beh處理an2-choann2教台灣人ka7英語學好，ka7細漢時學無透e5教會羅馬字，拚命學起來，自an2-ne回想台灣老阿婆e5例。學漢字、寫漢文就ham7講日爾曼語、法蘭西語e5人ai3用拉丁文chiah會sai2寫字仝款無理、怪奇。是an2-choann2台灣人boe7-tang3嘴an2-choann2講，手就an2-choann2寫？所以決志投入台語文e5工作。",
          "Goa2 ti7 tai7-hak8 kap gian2-kiu3-sou2 oh8--tioh8: hak8-sip8 1 chiong2 gi2-gian5 bo5 kho2-leng5 ti7 thau5-khak lai7 bo5 ian5 bo5 kou3 khi2-cho7--khi2-lai5, it-teng7 si7 thau3-koe3 kap bu2-gi2 e5 tui3-chiau3, kin-ki3 bu2-gi2 kok chiong2 kiat-ko3 chit e5 ki-chhou2, chiah u7 chai5-tiau7 ka7 goa7-gi2 e5 gi2-hoat, gi2-im, im hiang2, kui e5 he7-thong2 kian3-lip8--khi2-lai5. Sek-su7 lun7-bun5 ui7 tioh8 beh chhu2-li2 an2-choann2 ka3 Tai5-oan5-lang5 ka7 Eng-gi2 oh8 ho2, ka7 se3-han3-si5 oh8 bo5 thau3 e5 kau3-hoe7 Lo5-ma2-ji7, piann3-mia7 oh8--khi2-lai5, chu7 an2-ne hoe5-siong2 Tai5-oan5 lau7-a-po5 e5 le7. Oh8 Han3-ji7, sia2 Han3-bun5 to7 ham7 kong2 Jit8-ni2-ban7-gi2, Hoat-lan5-se-gi2 e5 lang5 ai3 iong7 la-teng-bun5 chiah e7-sai2 sia2-ji7 kang7-khoan2 bo5-li2, koai3-ki5. Si7 an2-choann2 Tai5-oan5-lang5 boe7-tang3 chhui3 an2-choann2 kong2, chhiu2 to7 an2-choann2 sia2? Sou2-i2 koat-chi3 tau5-jip8 Tai5-gi2-bun5 e5 kang-chok."
        ],
        [
          "我認為無用ka-ti7 e5母語對照學外語，會造成chiok大e5盲點困擾。我舉濁音chit個例：台語有濁音，比如台語有 [ g ] ham7 [ b ]，m7-koh北京話無，學生囡仔受北京話影響，濁音tauh8-tauh8-a2消失，m7-koh ti7英語nih，是區別kah kai3清楚，比如「good」，是發 [ g ] e5音，m7是 [ k/ㄍ] e5音，「bye」是發 [ b ] e5音，不是 [ p/ㄅ] e5音。",
          "Goa2 jin7-ui7 bo5 iong7 ka-ti7 e5 bu2-gi2 tui3-chiau3 oh8 goa7-gi2, e7 cho7-seng5 chiok toa7 e5 bong5-tiam2 khun3-jiau2. Goa2 ki2 lo5-im chit e5 le7: Tai5-gi2 u7 lo5-im, pi2-ju5 Tai5-gi2 u7 “g” ham7 “b”, m7-koh Pak-kiann-oe7 bo5, hak8-seng gin2-a2 siu7 Pak-kiann-oe7 eng2-hiong2, lo5-im tauh8-tauh8-a2 siau-sit, m7-koh ti7 Eng-gi2--nih, si7 khu-piat8 kah kai3 chheng-chho2, pi2-ju5 “good”, si7 hoat [g] e5 im, m7 si7 [k/ㄍ] e5 im, “bye” si7 hoat [b] e5 im, m7 si7 [p/ㄅ] e5 im."
        ],
        [
          "b/p、g/k 本來 ti7台語nih8，是區分kah kai3清楚。不而過台灣「去母語」e5華語教育，無重視中文文法以及聲韻原則e5語言教育，hou7咱m7-na7棄絕母語，連華語ma7學be7好勢；因為無好e5對照，英語e5發音及文法ma7 long2有問題，所以我chiah認為運用語言學習e5理論學台語、台文是phah基礎，可以khah國際化，對學習第二外語、第三外語有幫贊。",
          "b/p, g/k pun2-lai5 ti7 Tai5-gi2--nih8, si7 khu-hun kah kai3 chheng-chho2. Put-ji7-ko3 Tai5-oan5 “khi3 bu2-gi2” e5 Hoa5-gi2 kau3-iok8, bo5 tiong7-si7 Tiong-bun5 bun5-hoat i2-kip8 siann-un7 goan5-chek e5 gi2-gian5 kau3-iok8, hou7 lan2 m7-na7 khi3-choat8 bu2-gi2, lian7 Hoa5-gi2 ma7 oh8 be7 ho2-se3; in-ui7 bo5 ho2 e5 tui3-chiau3, Eng-gi2 e5 hoat-im kip8 bun5-hoat ma7 long2 u7 bun7-te5, sou2-i2 goa2 chiah jin7-ui7 un7-iong7 gi2-gian5 hak8-sip8 e5 li2-lun7 oh8 Tai5-gi2, Tai5-bun5 si7 phah ki-chhou2, kho2-i2 khah kok-che3-hoa3, tui3 hak8-sip8 te7-ji7 goa7-gi2, te7-sann goa7-gi2 u7 pang-chan7."
        ],
        [
          "教會羅馬字是為台語量身訂作",
          "Kau3-hoe7 Lo5-ma2-ji7 si7 ui7 Tai5-gi2 liong7-sin teng7-chok"
        ],
        [
          "我過去bat認為台語文字以全用漢字來寫，用教會羅馬字做注音標記。標音e5問題，其實「ㄅㄆㄇ」抑是「Kana」（假名） long2會sai2用來拼台語。比如蔡培火台灣話字典（《國語閩南語對照常用辭典》）、吳守禮編e5字典（《綜合閩南台灣語基本字典》、《國台對照活用辭典－詞性分析、詳注廈漳泉音》）。後來我ma7用心去研究日本人用「Kana」編e5《台日大辭典》，感覺讀起來ma7 long2會通，m7-koh重點是chit寡符號並m7是專為台灣話設計e5。",
          "Goa2 koe3-khi3 bat jin7-ui7 Tai5-gi2 bun5-ji7 i2 choan5-iong7 Han3-ji7 lai5 sia2, iong7 kau3-hoe7 Lo5-ma2-ji7 cho3 chu3-im phiau-ki3. Piau-im e5 bun7-te5, ki5-sit8 “ㄅㄆㄇ” iah si7 “Kana”(假名) long2 e7-sai2 iong7 lai5 phin Tai5-gi2. Pi2-ju5 Chhoa3 poe5-hoe2 Tai5-oan5-oe7 ji7-tian2 (“kok-gi2 ban5-lam5-gi2 tui3-chiau3 siong5-iong7 su5-tian2”), Gou5 siu2-le2 pian e5 ji7-tian2 (“Chong-hap8 Ban5-lam5 Tai5-oan5-gi2 ki-pun2 ji7-tian2:, “Kok-tai5 tui3-chiau3 oah8-iong7 su5-tian2----su5-seng3 hun-sek, siong5-chu3 Ha7 Chiong Choann5 im”). Au7-lai5 goa2 ma7 iong7-sim khi3 gian2-kiu3 Jit8-pun2 lang5 iong7 “Kana” pian e5 “Tai5 Jit8 toa7-su5-tian2”, kam2-kak thak8--khi2-lai5 ma7 long2 e7 thong, m7-koh tiong7-tiam2 si7 chit-koa2 hu5-ho7 peng7 m7 si7 choan ui7 Tai5-oan5-oe7 siat-ke3--e5."
        ],
        [
          "Chit幾年來，教育部通過國校應該有母語教學課程，1禮拜有1節課，soah為tioh8 beh用to2 1套拼音系統來吵kah pin3-piang3叫，爭議真久。就我來講，我khah主張採用教會羅馬字。",
          "Chit kui2 ni5 lai5, Kau3-iok8-pou7 thong-koe3 kok-hau7 eng3-kai u7 bu2-gi2 kau3-hak8 kho3-teng5, 1 le2-pai3 u7 1 chiat kho3, soah ui7 tioh8 beh iong7 to2 1 tho3 phin-im he7-thong2 lai5 chha2 kah pin3-piang3-kio3, cheng-gi7 chin ku2. Chiu7 goa2 lai5 kong2, goa2 khah chu2-tiunn chhai2-iong7 kau3-hoe7 Lo5-ma2-ji7."
        ],
        [
          "教會羅馬字是1套真有歷史意義e5文字系統，雖然是由外國傳教士，為tioh8傳教制定出來教本地人看有聖經。M7-koh有一定e5語言學基礎，ham7西方語言ma7有對照e5原則。連馬英九、AIT(美國在台協會）主任chit寡外語人士，ma7 long2是用教羅來學習台語。",
          "Kau3-hoe7 Lo5-ma2-ji7 si7 1 tho3 chin u7 lek8-su2 i3-gi7 e5 bun5-ji7 he7-thong2, sui-jian5 si7 iu5 goa7-kok thoan5-kau3-su7, ui7 tioh8 thoan5-kau3 che3-teng7 chhut lai5 ka3 pun2-te7-lang5 khoann3 u7 Seng3-keng. M7-koh u7 it-teng7 e5 gi2-gian5-hak8 ki-chhou2, ham7 se-hng gi2-gian5 ma7 u7 tui3-chiau3 e5 goan5-chek. Lian5 Ma2 Eng-kiu2, AIT (Bi2-kok Chai7-tai5 Hiap8-hoe7) chu2-jim7 chit-koa2 goa7-gi2 jin5-su7, ma7 long2 si7 iong7 kau3-lo5 lai5 hak8-sip8 Tai5-gi2."
        ],
        [
          "教會羅馬字是歷史siong7久，文獻siong7濟e5 1套系統，伊無像其它套系統是chiok oann3 chiah hong5發明出來。台灣第一份報紙《台灣教會公報》正正是以教會羅馬字寫e5。教羅有豐富e5資料，koh包括字典、醫學書、百科全書、文學作品等等。所以對我重視學習效率chit點來講，拼音iah8是教羅khah hah8-su。",
          "Kau3-hoe7 Lo5-ma2-ji7 si7 lek8-su2 siong7 ku2, bun5-hian3 siong7 che7 e5 1 tho3 he7-thong2, i bo5  chhiunn7 ki5-tha tho3 he7-thong2 si7 chiok oann3 chiah hong5 hoat-beng5--chhut-lai5. Tai5-oan5 te7-it hun7 po3-choa2 “Tai5-oan5 Kau3-hoe7 Kong-po3” chiann3-chiann3 si7 i2 kau3-hoe7 Lo5-ma2-ji7 sia2--e5. Kau3-lo5 u7 hong-hu3 e5 chu-liau7, koh pau-khoah ji7-tian2,i-hak8-chu, pah-kho choan5-su, bun5-hak8 chok-phin2 teng2-teng2. Sou2-i2 tui3 goa2 tiong7-si7 hak8-sip8 hau7-lut8 chit tiam2 lai5 kong2, phin-im iah8 si7 kau3-lo5 khah hah8-su."
        ],
        [
          "我ham7台語文學界接觸e5開始，是1990年出版《台語詩六家選》，chit本戰後第一本台語詩選，其實是黃勁連選完，交hou7我修改做「漢羅」，最後以我e5名出版。",
          "Goa2 ham7 Tai5-gi2 bun5-hak8-kai3 chiap-chhiok e5 khai-si2, si7 1990 ni5 chhut-pan2 “Tai5-gi2-si lak8-ka soan2”, chit pun2 chian3-au7 te7-it pun2 Tai5-gi2 si-soan2, ki5-sit8 si7 Ng5 Kin3-lian5 soan2 oan5, kau hou7 goa2 siu-kai2 cho3 “Han3-lo5”, choe3-au7 i2 goa2 e5 mia5 chhut-pan2."
        ],
        [
          "我感覺伊e5重要性是：真濟作家雖然是母語人士（native speaker），m7-koh m7知ka-ti7 e5母語有文字，會sai2用母語創作；而且受中華民國教育e5影響，真自然認為ai3用中文創作。尾--a2看tioh8《台語詩六家選》，chiah知影台語有文字，自an2-ne開始思考母語文學e5可能性。",
          "Goa2 kam2-kak i e5 tiong7-iau3-seng3 si7: chin che7 chok-ka sui-jian5 si7 bu2-gi2 jin5-su7  (native speaker), m7-koh m7 chai ka-ti7 e5 bu2-gi2 u7 bun5-ji7, e7-sai2 iong7 bu2-gi2 chhong3-chok; ji5-chhiann2 siu7 Tiong-hoa5-bin5-kok kau3-iok8 e5 eng2-hiong2, chin chu7-jian5 jin7-ui7 ai3 iong7 Tiong-bun5 chhong3-chok. Boe2--a2 khoann3 tioh8 “Tai5-gi2-si lak8-ka-soan2”, chiah chai-iann2 Tai5-gi2 u7 bun5-ji7, chu7 an2-ne khai-si2 su-kho2 bu2-gi2 bun5-hak8 e5 kho2-leng5-seng3."
        ],
        [
          "台語文書面化e5困境",
          "Tai5-gi2-bun5 su-bin7-hoa3 e5 khun3-keng2"
        ],
        [
          "語言工作m7是發明比賽，發明1大堆系統，無符合語言學e5規律，ma7無路用。我會sai2真大膽講，台語文運動siong7大e5問題就出ti7 hit寡大學教授ham7發明家。外在e5因素是，因為教授beh升等，需要一直生產論文，無新e5物件thang寫，choann5-a2 tui3創造新字、查考古字chit方面去增加論文題材，an2-ne並無顧慮語言學面頂e5原則。比如輕聲，soah用仝1個漢字表記；語法、聲韻全la7做伙，beh an2-choann2學好台語、台文？",
          "Gi2-gian5 kang-chok m7 si7 hoat-beng5 pi2-sai3, hoat-beng5 chit8-toa7-tui he7-thong2, bo5 hu3-hap8 gi2-gian5-hak8 e5 kui-lut8, ma7 bo5 lou7 iong7. Goa2 e7-sai2 chin toa7-tann2 kong2, Tai5-gi2-bun5 un7-tong7 siong7 toa7 e5 bun7-te5 to7 chhut ti7 hit-koa2 tai7-hak8 kau3-siu7 ham7 hoat-beng5-ka. Goa7-chai7 e5 in-sou3 si7, in-ui7 kau3-siu7 beh seng-teng2, su-iau3 it-tit8 seng-san2 lun7-bun5, bo5 sin e5 mih8-kiann7 thang sia2, choann5-a2 tui3 chhong3-cho7 sin-ji7, chha5-kho2 kou2-ji7 chit hong-bin7 khi3 cheng-ka lun7-bun5 te5-chai5, an2-ne peng7 bo5 kou3-lu7 gi2-gian5 oh8 bin7-teng2 e5 goan5-chek. Pi2-ju5 khin-siann, soah iong7 kang7 1 e5 Han3-ji7 piau2-ki3; gi2-hoat, siann-un7 choan5 la7 cho3-hoe2, beh an2-choann2 oh8 ho2 Tai5-gi2, Tai5-bun5?"
        ],
        [
          "台語文運動e5困境就是台灣智識份子hou7 人分化去--a。台語現to7會得寫，soah有1寡講是台派，看起來真真假假e5言論，講無需要用台語文創作，用中文to7好，che確確實實teh傷害台灣。若準hit寡意識形態是beh行tui3中國e5人，有chit款言論是會tang3了解。台灣e5智識份子敢m7是tioh8 phah-piann3 hou7台灣語研究有自信、有競爭力？講chit款話對台語、台文e5打擊是相當大e5。",
          "Tai5-gi2-bun5 un7-tong7 e5 khun3-keng2 to7-si7 Tai5-oan5 ti3-sek hun7-chu2 hou7 lang5 hun-hoa3--khi3--a. Tai5-gi2 hian7 to7 e7 tit sia2, soah u7 chit8-koa2 kong2 si7 tai5-phai3, khoann3--khi2-lai5 chin-chin-ke2-ke2 e5 gian5-lun7, kong2 bo5 su-iau3 iong7 Tai5-gi2-bun5 chhong3-chok, iong7 Tiong-bun5 to7 ho2, che khak-khak sit8-sit8 teh siong-hai7 Tai5-oan5. Na7-chun2 hit-koa2 i3-sek heng5-thai7 si7 beh kiann5 tui3 Tiong-kok e5 lang5, u7 chit khoan2 gian5-lun7 si7 e7-tang3 liau2-kai2. Tai5-oan5 e5 ti3-sek hun7-chu2 kann2 m7 si7 tioh8 phah-piann3 hou7 Tai5-oan5-gi2 gian2-kiu3 chu7 chu7-sin3, u7 keng7-cheng lek8? Kong2 chit khoan2 oe7 tui3 Tai5-gi2, Tai5-bun5 e5 tann2-kek si7 siong-tong toa7."
        ],
        [
          "黑名單經驗",
          "Ou-mia5-toann keng-giam7"
        ],
        [
          "我bat 1遍ti7美國某1州e5州政府對台政策e5決策會議上發言，講中華民國政府無代表台灣人，lin2 e5決議會傷害台灣人民，tui3 hit擺了後，我就有聽tioh8風聲，我hong5「點油做記號」。",
          "Goa2 bat 1 pian3 ti7 Bi2-kok bou2 1 chiu e5 chiu-cheng3-hu2 tui3 Tai5 cheng3-chhek e5 koat-chhek hoe7-gi7 siong7 hoat-gian5, kong2 Tiong-hoa5-bin5-kok cheng3-hu2 bo5 tai7-piau2 Tai5-oan5-lang5, lin2 e5 koat-gi7 e7 siong-hai7 Tai5-oan5 jin5-bin5, tui3 hit pai2 liau2-au7, goa2 to7 u7 thiann tioh8 hong-siann, goa2 hong5 “tiam2 iu5 cho3 ki3-ho7”."
        ],
        [
          "我一直無參加政治組織，m7-koh海外台灣人to7 hit仝1寡人，關心公共事務、台灣前途e5人當然會互相來往，其實烏名單本來就m7是1份名單，當時中國國民黨「一黨獨大」，若是有參加政治組織、提倡台灣主體性思考e5，就會hou7情治單位注意，ka7列入烏名單。Chit寡人士tiann7-tiann7 ti7申請回台簽證e5時hong5刁難。有人請be7 tioh8回台簽證，be7-tang3 tng2來台灣。有人雖然申請tioh8，卻ti7入境過海關e5時，需要罰khia7。",
          "Goa2 it-tit8 bo5 chham-ka cheng3-ti7 chou-chit, m7-koh hai2-goa7 Tai5-oan5-lang5 to7 hit kang7 chit8-koa2 lang5, koan-sim kong-kiong7 su7-bu7, Tai5-oan5 chian5-tou5 e5 lang5 tong-jian5 e7 hou7-siong lai5-ong2, ki5-sit8 ou-mia5-toann pun2-lai5 to7 m7 si7 1 hun7 mia5-toann, tong-si5 Tiong-kok Kok-bin5-tong2 “it-tong2 tok8-toa7”, na7 si7 u7 chham-ka cheng3-ti7 chou-chit, the5-chhiong3 Tai5-oan5 chu2-the2-seng3 su-kho2--e5, to7 e7 hou7 cheng5-ti7 tan-ui7 chu3-i3, ka7 liat8 jip8 ou-mia5-toann. Chit-koa2 jin5-su7 tiann7-tiann7 ti7 sin-chheng2 hoe5-tai5 chhiam-cheng3 e5 si5 hong5 tiau-lan5. U7 lang5 chheng2 be7 tioh8 hoe5-tai5 chhiam-cheng3, be7-tang3 tng2 lai5 Tai5-oan5. U7 lang5 sui-jian5 sin-chheng2--tioh8, Khiok ti7 jip8-keng3 koe3 hai2-koan e5 si5, su-iau3 hoat8-khia7."
        ],
        [
          "可能因為an2-ne，ti7東吳邀請我tng2來台灣教冊e5時有1點a2風波，一直到課程beh結束--ah，in chiah簽證，hou7我tng2來。",
          "Kho2-leng5 in-ui7 an2-ne, ti7 Tong-gou5 iau-chhiann2 goa2 tng2 lai5 Tai5-oan5 ka3-chheh e5 si5 u7 chit8-tiam2-a2 hong-pho, it-tit8 kau3 kho3-teng5 beh kiat-sok--ah, in chiah chhiam-cheng3, hou7 goa2 tng2--lai5.."
        ],
        [
          "照理講烏名單是無法度tng2來台灣e5。可能是因為goa2 e5研究ham7中國語言史有關係，雖然我是台灣人，對台語研究付出chiann5濟。M7-koh另外1方面我對中國語言e5研究，無論是聲韻、語法、語言政策有全盤性e5研究，ti7台灣會使講是唯一e5，國民黨政府驚e5是「台灣意識」。",
          "Chiau3-li2 kong2 ou-mia5-toann si7 bo5 hoat-tou7 tng2 lai5 Tai5-oan5--e5. Kho2-leng5 si7 in-ui7 goa2 e5 gian2-kiu3 ham7 Tiong-kok gi2-gian5-su2 u7 koan-he7, sui-jian5 goa2 si7 Tai5-oan5-lang5, tui3 Tai5-gi2 gian2-kiu3 hu3-chhut chiann5 che7. M7-koh leng7-goa7 1 hong-bin7 goa2 tui3 Tiong-kok gi2-gian5 e5 gian2-kiu3, bo5-lun7 si7 siann-un7, gi2-hoat, gi2-gian5 cheng3-chhek u7 choan5-poann5-seng3 e5 gian2-kiu3, ti7 Tai5-oan5 e7-sai2 kong2 si7 ui5-it--e5, Kok-bin5-tong2 cheng3-hu2 kiann--e5 si7 “Tai5-oan5 i3-sek”."
        ],
        [
          "我是1個學者，而且koh有研究中國e5物件，m7 bat參加政治組織，在in看來，可能khah無影響力，koh加上我ti7學術上e5地位，bat有文章刊ti7《Language》期刊等語言學報，ti7美國，na7有文章上《Language》，就本錢來享有任何1間大學終身職（tenua)的榮譽。",
          "Goa2 si7 1 e5 hak8-chia2, ji5-chhiann2 koh u7 gian2-kiu3 Tiong-kok e5 mih8-kiann7, m7 bat chham-ka cheng3-ti7 chou-chit, chai7 in khoann3--lai5, kho2-leng5 khah bo5 eng2-hiong2-lat8, koh ka-siong7 goa2 ti7 hak8-sut8 siong7 e5 te7-ui7, bat u7 bun5-chiunn khan ti7 “Language” ki5-khan teng2 gi2-gian5 hak8-po3, ti7 Bi2-kok, na7 u7 bun5-chiunn chiunn7 “Language”, chiu7 pun2-chinn5 lai5 hiang2-iu2 jim7-ho5 1 keng tai7-hak8  chiong-sin-chit (tenua) e5 eng5-u7."
        ],
        [
          "我ma7 bat ti7大概是1973年時，參加國民黨e5國建會，雖然無像一般e5參與者盡氣力phou5國民黨，m7-koh ma7 m7是反抗者，對hit-chun7國民黨e5政策有提建言；料想goa2 m7是hit種行動派，無sann2 thang驚e5，所以chiah ti7東吳事件nih，ka7我刁1下nia5，最後iau2是有hou7 我tng2來。",
          "Goa2 ma7 bat ti7 tai7-khai3 si7 1973 ni5 si5, chham-ka Kok-bin5-tong2 e5 kok-kian3-hoe7, sui-jian5 bo5 chhiunn7 it-poann e5 chham-u2-chia2 chin7 khui3-lat8 phou5 Kok-bin5-tong2, m7-koh ma7 m7 si7 hoan2-khong3-chia2, tau3 hit-chun7 Kok-bin5-tong2 e5 cheng3-chhek u7 the5 kian3-gian5; liau7-siong2 goa2 m7 si7 hit chiong2 heng5-tong7-phai3, bo5 sann2 thang kiann--e5, sou2-i2 chiah ti7 Tong-gou5 su7-kiann7--nih, ka7 goa2 tiau--chit8-e7 nia5, choe3-au7 iau2 si7 u7 hou7 goa2 tng2--lai5."
        ],
        [
          "海外辦e5《台灣語文雙月報》",
          "Hai2-goa7 pan7 e5 “Tai5-oan5 Gi2-bun5 Siang-goeh8-po3”"
        ],
        [
          "我bat擔任《台灣語文雙月報》e5顧問，chit份刊物是北美洲siong7界早以台文為主e5刊物，1974年由「台灣語文推廣中心」創立，成員主要是李豐明、陳清風、邱文宗。後來我hou7 in邀請參與ti7內底，ti7美國各地舉辦台灣文化週，我來助講，另外有人演出陳清風e5劇本〈美麗島e5帽仔店〉來做宣傳。",
          "Goa2 bat tam-jim7 “Tai5-oan5 Gi2-bun5 Siang-goeh8-po3” e5 kou3-bun7, chit hun7 khan-but8 si7 Pak-bi2-chiu siong7 kai3 cha2 i2 Tai5-bun5 ui5 chu2 e5 khan-but8, 1974 ni5 iu5 “Tai5-oan5 gi2-bun5 Chhui-kong2 Tiong-sim” chhong3-lip8, seng5-oan5 chu2-iau3 si7 Li2 Hong-beng5, Tan5 Chheng-hong, Khu5 Bun5-chong. Au7-lai5 goa2 hou7 in iau-chhiann2 chham-u2 ti7 lai7-te2, ti7 Bi2-kok kok-te7 ki2-pan7 Tai5-oan5 bun5-hoa3-chiu, goa2 lai5 chou7-kang2, leng7-goa7 u7 lang5 ian2 chhut Tan5 Chheng-hong e5 kiok8-pun2 “Bi2-le7-to2 e5 bo7-a2-tiam3” lai5 cho3 soan-thoan5."
        ],
        [
          "《台灣語文月報》1開始16開，手寫油印；後來改做4開，8-16頁，以報紙形式正式phah字、排版、發行。陳清風ti7 Chicago印刷、發行，李豐明、邱文宗ti7 New York推廣。內容轉載1930年代e5台灣話文kap七字仔情詩，全羅、漢羅long2有，發行800份，寄送歐洲、日本、北美。Ti7 1978年停刊。1991年koh有《台文通訊》e5創刊，goan2小弟鄭良光就是發行人kap編輯。",
          "“Tai5-oan5 Gi2-bun5 Goeh8-po3” 1 khai-si2 16 khai, chhiu2-sia2 iu5-in3; au7-lai5 kai2 cho3 4 khai, 8-16 iah8, i2 po3-choa2 heng5-sek cheng3-sek phah-ji7, pai5-pan2, hoat-heng5. Tan5 Chheng-hong ti7 Chicago in3-soat, hoat-heng5, Li2 Hong-beng5, Khu Bun5-chong ti7 New York chhui-kong2. Loe7-iong5 choan2-chai3 1930 ni5-tai7 e5 Tai5-oan5 oe7-bun5 kap chhit-ji7-a2 cheng5-si, choan5-lo5, Han3-lo5 long2 u7, hoat-heng5 800 hun7, kia3-sang3 Au-chiu, Jit8-pun2, Pak-bi2. Ti7 1978 ni5 theng5-khan. 1991 ni5 koh u7 “Tai5-bun5 Thong-sin3” e5 chhong3-khan, goan2 sio2-ti7 Tenn7 Liong5-kng to7-si7 hoat-heng5-jin5 kap pian-chip."
        ],
        [
          "國語推行委員會主委任內",
          "Kok-gi2 Chhui-heng5 ui2-oan5-hoe7 chu2-ui2 jim7-lai7"
        ],
        [
          "因為專業e5語言學知識kap長期phah-piann3母語推sak，有幾個真有台灣意識e5朋友，紹介我ham7台灣政府e5教育部長黃榮村、次長范巽綠熟sai7，邀請我擔任國語推行委員會主委。",
          "In-ui7 choan-giap8 e5 gi2-gian5-hak8 ti3-sek kap tng5-ki5 phah-piann3 bu2-gi2 chhui-sak, u7 kui2 e5 chin u7 Tai5-oan5 i3-sek e5 peng5-iu2, siau7-kai3 goa2 ham7 Tai5-oan5 cheng3-hu2 e5 Kau3-iok8-pou7-tiunn2 Ng5 Eng5-chhun, chhu3-tiunn2 Hoan7 Sun7-lek8 sek8-sai7, iau-chhiann2 goa2 tam-jim7 Kok-gi2 Chhui-heng5 ui2-oan5-hoe7 chu2-ui2."
        ],
        [
          "參與國推會hou7我機會發現1寡事實。雖然主委ti7 hit個會nih有議決權，m7-koh政策最後執行決策者是部長；另外，國語會內部e5技術幕僚若感覺意見boe7合，ma7會sai2消極抵制，比如送件ka7按下、chhian5 chiok久等等。",
          "Chham-u2 Kok-chhui-hoe7 hou7 goa2 ki-hoe7 hoat-hian7 chit8-koa2 su7-sit8. Sui-jian5 chu2-ui2 ti7 hit e5 hoe7--nih u7 gi7-koat-koan5, m7-koh cheng3-chhek choe3-au7 chip-heng5 koat-chhek-chia2 si7 pou7-tiunn2; leng7-goa7, Kok-gi2-hoe7 lai7-pou7 e5 ki-sut8 bou7-liau5 na7 kam2-kak i3-kian3 boe7 hah8, ma7 e7-sai2 siau-kek8 te2-che3, pi2-ju5 sang3-kiann7 ka7 an3-ha7, chhian5 chiok ku2 teng2-teng2."
        ],
        [
          "任內siang7安慰e5就是推動語言平等法，m7-koh規個社會iau2是對母語、族群等敏感議題有誤解，無通過行政院提議三讀立法。",
          "Jim7-lai7 siang7 an-ui3--e5 to7-si7 chhui-tong7 gi2-gian5 peng5-teng2-hoat, m7-koh kui-e5 sia7-hoe7 iau2 si7 tui3 bu2-gi2, chok8-kun5 teng2 bin2-kam2 gi7-te5 u7 gou7-kai2, bo5 thong-koe3 Heng5-cheng3-inn7 the5-gi7 sam-thok8 lip8-hoat."
        ],
        [
          "我感覺國推會應該加強基礎教育，比如補助編輯母語教育課本，iah是辦全校性e5台語閱讀測驗。M7-koh親像頭前所講e5，chit個社會對母語iau2有真濟歧視kap誤解，政策以行政命令e5形式通過了後，執行層面是ti7老師、校長，ti7 eng2過黨國價值iau2-boe7清掃進前，無法度保證有joa7大幫助，我看iau2是tioh8 ui3草根基層入手來推sak母語意識，若無，tui3面頂以法律、命令e5形式落來，恐驚家長會直直怨嘆，學校ma7只好「上有政策、下有對策」。",
          "Goa2 kam2-kak Kok-chhui-hoe7 eng3-kai ka-kiong5 ki-chhou2 kau3-iok8, pi2-ju5 pou2-chou7 pian-chip bu2-gi2 kau3-iok8 kho3-pun2, iah si7 pan7 choan5-hau7-seng3 e5 Tai5-gi2 oat8-thok8 chhek-giam7. M7-koh chhin-chhiunn7 thau5-cheng5 sou2 kong2--e5, chit e5 sia7-hoe7 tui3 bu2-gi2 iau2 u7 chin che7 ki5-si7 kap gou7-kai2, cheng3-chhek i2 heng5-cheng3 beng7-leng7 e5 heng5-sek thong-koe3 liau2-au7, chip-heng5 chan5-bin7 si7 ti7 lau7-su, hau7-tiunn2, ti7 eng2-koe3 tong2-kok ke3-tat8 iau2-boe7 chheng-sau3 chin3-cheng5, bo5 hoat-tou7 po2-cheng3 u7 joa7 toa7 pang-chou7, goa2 khoann3 iau2 si7 tioh8 ui3 chhau2-kin ki-chan5 jip8-chhiu2 lai5 chhui-sak bu2-gi2 i3-sek, na7 bo5, tui3 bin7-teng2 i2 hoat-lut8, beng7-leng7 e5 heng5-sek loh8--lai5, khiong2-kiann ka-tiunn2 e7 tit8-tit8 oan3-than3, hak8-hau7 ma7 chi2-ho2 “siong7 u7 cheng3-chhek, ha7 iu2 tui3-chhek”."
        ],
        [
          "台文軟體開發",
          "Tai5-bun5 nng2-the2 khai-hoat"
        ],
        [
          "1990年，我開發出TW301台語文書軟體，利用『倚天中文系統』詞庫e5功能、修改ASCII字型、增加台語漢字造字...等等e5方式來處理，iah8就是用台灣羅馬字e5拼音去phah出台語漢字，m7是用注音符號，我相信這對台語文發展應該有boe7少e5幫助。",
          "1990 ni5, goa2 khai-hoat chhut TW301 Tai5-gi2 bun5-su nng2-the2, li7-iong7『倚天中文系統』su5-khou3 e5 kong-leng5, siu-kai2 ASCII ji7-heng5, cheng-ka Tai5-gi2 Han3-ji7 cho7-ji7... teng2-teng2 e5 hong-sek lai5 chhu2-li2, iah8 to7-si7 iong7 Tai5-oan5 Lo5-ma2-ji7 e5 phin-im khi3 phah chhut Tai5-gi2 Han3-ji7, m7 si7 iong7 chu3-im hu5-ho7, goa2 siong-sin3 che tui3 Tai5-gi2-bun5 hoat-tian2 eng3-kai u7 boe7 chio2 e5 pang-chou7."
        ],
        [
          "Goan2小弟ka-ti7就講因為beh phah漢字，會ka-ti7去拼，差不多phah 1篇文章，白話字就拼kah chiok準--ah，所以伊感覺kai3奇怪，哪有人白話字學be7起來？若是有teh使用台語輸入法，自然就學會起來。若是phah字無問題，1世人ma7無法度ka7白話字放be7記得。",
          "Goan2 sio2-ti7 ka-ti7 to7 kong2 in-ui7 beh phah Han3-ji7, e7 ka-ti7 khi3 phin, chha-put-to phah 1 phinn bun5-chiunn, peh8-oe7-ji7 to7 phin kah chiok chun2--ah, sou2-i2 i kam2-kak kai3 ki5-koai3, nah u7 lang5 peh8-oe7-ji7 oh8 be7 khi2--lai5? Na7 si7 u7 teh su2-iong7 Tai5-gi2 su-jip8-hoat, chu7-jian5 to7 oh8 e7 khi2--lai5. na7 si7 phah-ji7 bo5 bun7-te5, chit8-si3-lang5 ma7 bo5 hoat-tou7 ka7 peh8-oe7-ji7 pang3 be7 ki3--tit."
        ],
        [
          "不而過，chit個軟體是ti7 DOS作業系統下kha發展e5，因為電腦環境e5改變，漸漸流失使用者。TW301，ti7當時是掛ti7 1個北美華僑e5軟體公司，號做「雙橋」。",
          "Put-ji7-ko3, chit e5 nng2-the2 si7 ti7 DOS chok-giap8 he7-thong2 e7-kha hoat-tian2--e5, in-ui7 tian7-nau2 khoan5-keng2 e5 kai2-pian3, chiam7-chiam7 liu5-sit su2-iong7-chia2. TW301, ti7 tong-si5 si7 koa3 ti7 1 e5 Pak-bi2 Hoa5-kiau5 e5 nng2-the2 kong-si, ho7-cho3 “Siang-kiau5”."
        ],
        [
          "後續語言規劃推動e5事項",
          "Au7-siok8 gi2-gian5 kui-oe7 chhui-tong7 e5 su7-hang7"
        ],
        [
          "我想，siong7界重要e5 iau2是基礎教育。未來ti7教學策略面頂，我會ka7重點khng3 ti7:一、台語ham7中國語e5句型對照；二、An2-choann2用台語學日語、英語；三、ka7中文課本翻做台文。",
          "Goa2 siunn7, siong7 kai3 tiong7-iau3 e5 iau2 si7 ki-chhou2 kau3-iok8. Bi7-lai5 ti7 kau3-hak8 chhek-liok8 bin7-teng2, goa2 e7 ka7 tiong7-tiam2 khng3 ti7: it, Tai5-gi2 ham7 Tiong-kok-gi2 e5 ku3-heng5 tui3-chiau3; ji7, An2-choann2 iong7 Tai5-gi2 oh8 Jit8-gi2, Eng-gi2; sann, ka7 Tiong-bun5 kho3-pun2 hoan cho3 Tai5-bun5."
        ],
        [
          "我想現代民主國家e5國家機器應該為納稅人服務。納稅人中間福佬人、客家人、原住民各族佔了全台灣85% e5人口，soah無得tioh8應該有e5母語教育權kap文字權，這是我一直感覺不可思議e5。我希望少年人ai3知影chit點，講台語、寫台文是咱tioh8-ai3去做e5。M7-thang ka7台灣人e5身分當做teh政治口號，進入體制核心e5工具，進入執政體系了後，soah teh壓制ka-ti7 e5語言生活習慣，發揚中國（舊價值體系）e5文化、語言。",
          "Goa2 siunn7 hian7-tai7 bin5-chu2 kok-ka e5 kok-ka ki-khi3 eng3-kai ui7 lap8-soe3-lang5 hok8-bu7. Lap8-soe3-lang5 tiong-kan Ho7-lo2-lang5, Kheh-ka-lang5, goan5-chu7-bin5 kok-chok8 chiam3 liau2 choan5 Tai5-oan5 85% e5 jin5-khau2, soah bo5 tit tioh8 eng3-kai u7 e5 bu2-gi2 kau3-iok8-koan5 kap bun5-ji7-koan5, che si7 goa2 it-tit8 kam2-kak put-kho2 su-gi7--e5. Goa2 hi-bang7 siau3-lian5-lang5 ai3 chai-iann2 chit tiam2, kong2 Tai5-gi2, sia2 Tai5-bun5 si7 lan2 tioh8-ai3 khi3 cho3--e5. M7-thang ka7 Tai5-oan5-lang5 e5 sin-hun7 tong3-cho3 teh cheng3-ti7 khau2-ho7, chin3-jip8 the2-che3 hek8-sim e5 kang-ku7, chin3-jip8 chip-cheng3 the2-he7 liau2-au7, soah teh ap-che3 ka-ti7 e5 gi2-gian5 seng-oah8 sip8-koan3, hoat-iong5 Tiong-kok (ku7 ke3-tat8-the2-he7) e5 bun5-hoa3, gi2-gian5."
        ],
        [
          "整理者：陳威志",
          "Cheng2-li2-chia2: Tan5 Ui-chi3"
        ]
      ],
      "篇名": "推sak、實踐漢羅書寫e5語言學者"
    }
  ]
}
