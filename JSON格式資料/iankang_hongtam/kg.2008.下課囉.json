{
  "作者": "無",
  "出版年": "2008",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "珍惜下課十分鐘，培養快樂的好心情。各位評判先生、各位囡仔兄、囡仔姐，逐家好，我是第六號，今仔日我所欲講的題目是：下課囉。",
          "Tin-sioh ha7-kho3 chap8 hun-cheng, poe5-iong2 khoai3-lok8 e5 ho2 sim-cheng5. Kok-ui7 pheng5-phoann3 sian-sinn, kok-ui7 gin2-a2-hiann, gin2-a2-che2, tak8-ke ho2, goa2 si7 te7 lak8 ho7, kin-a2-jit8 goa2 sou2 beh kong2 e5 te5-bak8 si7: ha7-kho3 loh."
        ],
        [
          "叮咚叮咚，美妙的下課鐘仔聲已經響a，阮的心情嘛即時變快活，因為阮每一節的上課攏愛坐四十分鐘的teng7椅仔，坐甲是腰酸背痛、唅腳倉嘛強欲開花a，所以一聽著下課的鐘仔聲，阮就用期待的眼神，掠老師金金看，老師知影阮的心聲，就大聲喝：下課囉。",
          "Tin-tong7 tin-tong7, bi2-biau7 e5 ha7-kho3 cheng-a2-siann i2-keng hiang2 a, goan2 e5 sim-cheng5 ma7 chek-si5 pian3 khuinn3-oah8, in-ui7 goan2 mui2 chit8 chiat e5 siong7-kho3 long2 ai3 che7 si3-chap8 hun-cheng e5 teng7-i2-a2, che7 kah si7 io sng poe7 thiann3, ham7 kha-chhng ma7 kiong7-beh khui-hoe a, sou2-i2 chit8 thiann tioh8 ha7-kho3 e5 cheng-a2-siann, goan2 to7 eng7 ki5-thai7 e5 gan2-sin5, liah8 lau7-su kim-kim khoann3, lau7-su chai-iann2 goan2 e5 sim-siann, to7 toa7-siann hoah: ha7-kho3 loh."
        ],
        [
          "一下課，足儕同學就親像一群野馬，兇兇狂狂涸涸闖，不管三七二十一衝a2衝，目nih仔囝就走甲無看影。有的是欲去佔一個好位sng2予夠氣，有的欲去拍籃球，有的欲去hainn3-chhian-chhiu，歸個學校那菜市仔，鬧熱刺插。我嘛輸人不輸陣，參我的死忠兼換帖的走去到外面，外口的空氣遮呢好，閣有遮儕所在好chhit-tho5，下課的時間若無好好仔利用，真正算袂和。",
          "Chit8 ha7-kho3, chiok che7 tong5-oh8 to7 chhin-chhiunn7 chit8 kun5 ia2-be2, hiong-hiong kong5-kong5 khok-khok-chong5, m7-koan2 sam-chhit ji7-chap8-it chhiong-a2 chhiong, bak8-nih-a2-kiann2 to7 chau2 kah bo5 khoann3 iann2. U7 e5 si7 beh khi3 chiam3 chit8 e5 ho2-ui7 sng2 hou7 kau3-khui3, u7 e5 beh khi3 phah na5-kiu5, u7 e5 beh khi3 hainn3-chhian-chhiu, kui-e5 hak8-hau7 na2 chhai3-chhi7-a2, lau7-jiat8 chhih8-chhah. Goa2 ma7 su lang5 m7 su tin7, chham goa2 e5 si2-tiong kiam oann7-thiap e5 chau2 khi3 kau3 goa7-bin7, goa7-khau2 e5 khong-khi3 chiah-ni7 ho2, koh u7 chiah che7 sou2-chai7 ho2 chhit-tho5, ha7-kho3 e5 si5-kan na7 bo5 ho2-ho2-a2 li7-iong7, chin-chiann3 sng3 be7 ho5."
        ],
        [
          "行行行，無行袂出名，先來去補充體力的福利社。到位一下看，阿娘喂～福利社的人哪會赫呢儕。內底kheh-kheh-kheh，外口閣排幾a7十個，有的是欲買簿仔，有的是欲買好食物仔，有的是欲買飲料通止嘴乾，予賣物的郭媽媽無閒甲霧sa3-sa3，為著無想欲予人kheh一下變肉餅，只好繼續來去外口四界行、四界看。行a2行，行來到尚鬧熱的運動埕，看著誠儕同學攏佇遮，有的teh踢腳球，有的teh走相jiok，踢腳球的喝甲大細聲，走相jiok的咧拚輸贏，逐家闖來闖去，闖甲大粒汗細粒汗，一個面紅甲親像關公大老爺，阮徛佇邊仔恬恬看，看踢腳球的同學咧大車拚，球賽愈來愈精彩，雄雄哪會看著一腳鞋仔對半空中飛過來，逐家是笑甲嘴仔裂sai-sai，險險仔就落下頦。球賽雖然好看，抑不閣曝日有夠熱，抑是來去涼涼的樹仔腳，阮下課的時陣tiann7-tiann7攏來遮，講天、講地、講笑話，有時嘛會sng2 bih相尋、跳索仔、唸囡仔歌，逐家攏sng2甲滿面春風，笑瞇瞇，心情快樂無地比，歸個疲勞嘛攏予風飛飛去。",
          "Kiann5 kiann5 kiann5, bo5 kiann5 be7 chhut-mia5, seng lai5 khi3 pou2-chhiong the2-lat8 e5 hok-li7-sia7. Kau3-ui7 chit8-e7 khoann3, a-nia5-oe5 ~ hok-li7-sia7 e5 lang5 nah e7 hiah-ni7 che7. Lai7-te2 kheh-kheh-kheh, goa7-khau2 koh pai5 kui2-a7 chap8 e5, u7 e5 si7 beh be2 phou7-a2, u7 e5 si7 beh be2 ho2 chiah8 mih8-a2, u7 e5 si7 beh be2 im2-liau7 thang chi2 chhui3-ta, hou7 be7 mih8 e5 Koeh ma-ma bo5-eng5 kah bu7-sa3-sa3, ui7 tioh8 bo5 siunn7 beh hou7 lang5 kheh chit8-e7 pinn3 bah-piann2, chi2-ho2 ke3-siok8 lai5 khi3 goa7-khau2 si3-ke3 kiann5, si3-ke3 khoann3. Kiann5 a2 kiann5, kiann5 lai5 kau3 siong7 lau7-jiat8 e5 un7-tong7-tiann5, khoann3 tioh8 chiann5 che7 tong5-oh8 long2 ti7 chia, u7 e5 teh that kha-kiu5, u7 e5 teh chau2-sio-jiok, that kha-kiu5 e5 hoah kah toa7-se3-siann, chau2-sio-jiok e5 leh piann3 su-iann5, tak8-ke chong5 lai5 chong5 khi3, chong5 kah toa7 liap8 koann7 se3-liap8 koann7, chit8 e5 bin7 ang5 kah chhin-chhiunn7 Koan-kong toa7-lo2-ia5, goan2 khia7 ti7 pinn-a2 tiam7-tiam7 khoann3, khoann3 that kha-kiu5 e5 tong5-oh8 leh toa7 chhia-piann3, kiu5-sai3 ju2 lai5 ju2 cheng-chhai2, hiong5-hiong5 nah e7 khoann3 tioh8 chit8 kha oe5-a2 tui3 poann3-khong tiong poe--koe3-lai5, tak8-ke si7 chhio3 kah chhui3-a2 li7-sai-sai, hiam2-hiam2-a2 to7 lak e7-hai5. Kiu5-sai3 sui-jian5 ho2-khoann3, iah m7-koh phak8-jit8 u7-kau3 joah8, iau2 si7 lai5 khi3 liang5-liang5 e5 chhiu7-a2 kha, goan2 ha7-kho3 e5 si5-chun7 tiann7-tiann7 long2 lai5 chia, kang2 thinn, kang2 te7, kong2 chhio3-oe7, u7-si5 ma7 e7 sng2 bih-sio-chhoe7, thiau3-soh-a2, liam7 gin2-a2-koa, tak8-ke long2 sng2 kah moa2-bin7 chhun-hong, chhio3 bi-bi, sim-cheng5 khoai3-lok8 bo5 te3 pi2, kui-e5 phi5-lo5 ma7 long2 hou7 hong poe-poe khi3."
        ],
        [
          "叮咚叮咚，hann5～，那像才目一下nih nia7就又閣欲上課a，阮愛趕緊入去教室坐予好，準備下一節的上課，下課的時間雖然無外儕，抑不閣就親像一帖強心劑，予阮精神百倍，佇下課十分鐘內底，咱會當做的代誌嘛有夠儕，會當好好仔歇睏、消除疲勞，會當看課外冊、增加智識，嘛會當佮咱的好朋友做夥chhit-tho5，予感情愈好，真正是一兼二顧，摸蜊仔兼洗褲。",
          "Tin-tong7 tin-tong7, hann5~, na2-chhiunn7 chiah bak8 chit8-e7 nih nia7 to7 iu7-koh beh siong7-kho3 a, goan2 ai3 koann2-kin2 jip8 khi3 kau3-sek che7 hou7 ho2, chun2-pi7 e7 chit8 chiat e5 siong7-kho3, ha7-kho3 e5 si5-kan sui-jian5 bo5 goa7 che7, iah m7-koh to7 chhin-chhiunn7 chit8 thiap kiong5-sim-che, hou7 goan2 cheng-sin5 pah-poe7, ti7 ha7-kho3 chap8 hun-cheng lai7-te2, lan2 e7-tang3 cho3 e5 tai7-chi3 ma7 u7-kau3 che7, e7-tang3 ho2-ho2-a2 hioh-khun3, siau-tu5 phi5-lo5, e7-tang3 khoann3 kho3-goa7-chheh, cheng-ka ti3-sek, ma7 e7-tang3 kah lan2 e5 ho2 peng5-iu2 cho3-hoe2 chhit-tho5, hou7 kam2-cheng5 ju2 ho2, chin-chiann3 si7 it kiam ji7 kou3, bong la5-a2 kiam se2-khou3."
        ],
        [
          "所以，我愛下課，我嘛希望咱逐家攏會當好好仔珍惜下課十分鐘，培養快樂的好心情，予咱下一節的上課閣較有精神、閣較認真，盡著咱做學生的本份，我講到遮，感謝各位！",
          "Sou2-i2, goa2 ai3 ha7-kho3, goa2 ma7 hi-bang7 lan2 tak8-ke long2 e7-tang3 ho2-ho2-a2 tin-sioh ha7-kho3 chap8 hun-cheng, poe5-iong2 khoai3-lok8 e5 ho2 sim-cheng5, hou7 lan2 e7 chit8 chiat e5 siong7-kho3 koh-khah u7 cheng-sin5, koh-khah jin7-chin, chin7 tioh8 lan2 cho3 hak8-seng e5 pun2-hun7, goa2 kong2 kau3 chia, kam2-sia7 kok-ui7!"
        ]
      ],
      "篇名": "下課囉"
    }
  ]
}
