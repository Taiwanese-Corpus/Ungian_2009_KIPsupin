{
  "作者": "吳珮菁",
  "出版年": "1999",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "各位裁判先生、各位來賓逐家午安，我是第六號。今旦日我所卜演講个題目是「升學、就業个雙叉路口」。這馬五月天阮學校个鳳凰花又閣開到滿街滿市紅pha3-pha3。無想講目一下nih益著卜過去咯。佇這个即卜畢業个時陣是卜升學卡好？益是卜出社會食頭路卡好？相信塊卜畢業个高中生心內攏有仝款个困擾。咱這馬个社會普遍攏有「萬般皆下品，唯有讀書高」个觀念，各行各業佇咧用人嘛真重視文憑，所以對學生來講，升學可能是唯一个選擇。",
          "Kok-ui7 chai5-phoann3 sian-sinn, kok-ui7 lai5-pin tak8-ke ngou2-an, goa2 si7 te7 lak8 ho7. Kin-a2-jit8 goa2 sou2 beh ian2-kang2 e5 te5-bak8 si7 “seng-hak8, chiu7-giap8 e5 siang-chhe lou7-khau2”. Chit-ma2 gou7-goeh8-thinn goan2 hak8-hau7 e5 hong7-hong5-hoe iu7-koh khui kau3 moa2-ke moa2-chhi7 ang5-pha3-pha3. Bo5 siunn7 kong2 bak8 chit8-e7 nih iah8 tioh8 beh koe3--khi3 loh. Ti7 chit e5 chiah beh pit8-giap8 e5 si5-chun7 si7 beh seng-hak8 khah ho2? Iah si7 beh chhut sia7-hoe7 chiah8 thau5-lou7 khah ho2? Siong-sin3 teh beh pit8-giap8 e5 ko-tiong-seng sim-lai7 long2 u7 kang7-khoan2 e5 khun3-jiau2. Lan2 chit-ma2 e5 sia7-hoe7 phou2-phian3 long2 u7 “ban7-poann kai ha7-phin2, ui5-iu2 thak8-chu ko” e5 koan-liam7, kok hang5 kok giap8 ti7 leh eng7-lang5 ma7 chin tiong7-si7 bun5-pheng5, sou2-i2 tui3 hak8-seng lai5 kong2, seng-hak8 kho2-leng5 si7 ui5-it e5 soan2-tek."
        ],
        [
          "真儕有名明星學校嘛攏以升學率來佇咧標榜家己，家長希望家己个囡仔會凍出眾，萬事吞忍毋甘囡仔來做空課，學生仔為著卜考椆一流个學校，「三更燈火五更雞」，逐工是讀到三更半暝毋知影天、毋知影地，逐項代誌無家己个主張，失去思考个能力，連上簡單个家事嘛袂曉做。人佇講讀冊一斗籠，做代誌無半項，也是讀冊一菜籠，做代誌茹氅氅，這攏是塊講這馬个學生仔，佇這種填鴨胿个教育政策之下，製造一寡考試个機器。",
          "Chin che7 u7-mia5 beng5-chhenn hak8-hau7 ma7 long2 i2 seng-hak8-lut8 lai5 ti7 leh piau-pang2 ka-ti7, ka-tiunn2 hi-bang7 ka-ti7 e5 gin2-a2 e7-tang3 chhut-chiong3, ban7-su7 thun-jun2 m7-kam gin2-a2 lai5 cho3 khang-khoe3, hak8-seng-a2 ui7 tioh8 beh kho2 tiau5 it-liu5 e5 hak8-hau7, “sann kenn teng-hoe2 gou7 kenn ke”, tak8-kang si7 thak8 kau3 sann-kenn poann3-me5 m7 chai-iann2 thinn, m7 chai-iann2 te7, tak8-hang7 tai7-chi3 bo5 ka-ti7 e5 chu2-tiunn, sit-khi3 su-kho2 e5 leng5-lek8, lian5 siong7 kan2-tan e5 ka-su7 ma7 be7-hiau2 cho3. Lang5 ti7 kong2 thak8-chheh chit8 tau2-lang2, cho3 tai7-chi3 bo5 poann3-hang7, iah si7 thak8-chheh chit8 chhai3-lang2, cho3 tai7-chi3 ju5-chhiang2-chhiang2, che long2 si7 teh kong2 chit-ma2 e5 hak8-seng-a2, ti7 chit chiong2 thinn-ah-kui e5 kau3-iok8 cheng3-chhek chi-ha7, che3-cho7 chit8-koa2 kho2-chhi3 e5 ki-khi3."
        ],
        [
          "其實咱這馬个社會是一个多元社會，各行各業佇咧用人需要各種个人才。所以升學絕對毋是唯一个路，佇咱決定升學个時陣，咱著愛知影家己个專長，家己个興趣是啥麼，若無，一旦若考毋著系讀毋著科，汝著白白浪費幾何冬个時間，甚至佇咧畢業以後，毋知影卜創啥卡好，做一个無一技之長个人。有人講出業著是失業，這攏是學非所用个結果，像台北市政府卜招考三百个清潔隊員个時，其中有真儕是大學生呢。我按呢講並毋是認為清潔隊員个空課無好，只不過恁逐个共想看眛，這對大學生來講當初个選擇又閣有啥麼意義呢？",
          "Ki5-sit8 lan2 chit-ma2 e5 sia7-hoe7 si7 chit8 e5 to-goan5 sia7-hoe7, kok hang5 kok giap8 ti7 leh eng7-lang5 su-iau3 kok chiong2 e5 jin5-chai5. Sou2-i2 seng-hak8 choat8-tui3 m7 si7 ui5-it e5 lou7, ti7 lan2 koat-teng7 seng-hak8 e5 si5-chun7, lan2 tioh8-ai3 chai-iann2 ka-ti7 e5 choan-tiong2, ka-ti7 e5 heng3-chhu3 si7 siann2-mih, na7 bo5, it-tan3 na7 kho2 m7-tioh8 he7 thak8 m7-tioh8 kho, li2 tioh8 peh8-peh8 long7-hui3 kui2-na7 tang e5 si5-kan, sim7-chi3 ti7 leh pit8-giap8 i2-au7, m7 chai-iann2 beh chhong3 siann2 khah ho2, cho3 chit8 e5 bo5 it-ki-chi-tiong2 e5 lang5. U7 lang5 kong2 chhut-giap8 tioh8 si7 sit-giap8, che long2 si7 hak8-hui-sou2-iong7 e5 kiat-ko2, chhiunn7 Tai5-pak chhi7-cheng3-hu2 beh chio-kho2 sann-pah e5 chheng-kiat8 tui7-goan5 e5 si5, ki5-tiong u7 chin che7 si7 tai7-hak8-seng neh. Goa2 an2-ne kong2 peng7 m7 si7 jin7-ui7 chheng-kiat8 tui7-goan5 e5 khang-khoe3 bo5 ho2, chi2-put-ko3 lin2 tak8-e5 ka7 siunn7 khoann3 mai7, che tui3 tai7-hak8-seng lai5 kong2 in tong-chhou e5 soan2-tek iu7-koh u7 siann2-mih i3-gi7 neh?"
        ],
        [
          "所以有人講家財萬貫不如一技在身，揣一个有路用个科系絕對比揀學校个好名聲閣卡重要，可能因為咱夭少年，真儕代誌無法度想甲遐爾仔周至，無要緊，佇咱卜選擇升學个時陣，咱會凍揣咱个長輩參詳，徵求个意見，予共咱做一下仔批評，最後咱才家己再做決定，看汝卜選啥麼科系，若無汝嘛會凍家己去收集一寡資料來做參考，只要汝會凍詳細考慮了後，汝著愛下定決心扑好基礎，人塊講毋驚人毋倩，只驚藝不精，益汝卜剉柴嘛著愛會曉peh樹，著毋？",
          "Sou2-i2 u7 lang5 kong2 ka-chai5 ban7-koan3 put-ju5 it-ki chai7 sin, chhoe7 chit8 e5 u7 lou7-iong7 e5 kho-he7 choat8-tui3 pi2 keng2 hak8-hau7 e5 ho2 mia5-siann koh-khah tiong7-iau3, kho2-leng5 in-ui7 lan2 iau2 siau3-lian5, chin che7 tai7-chi3 bo5 hoat-tou7 siunn7 kah hiah-ni7-a2 chiu-chi3, bo5 iau3-kin2, ti7 lan2 beh soan2-tek seng-hak8 e5 si5-chun7, lan2 e7-tang3 chhoe7 lan2 e5 tiong2-poe3 chham-siong5, teng-kiu5 in e5 i3-kian3, hou7 in ka7 lan2 cho3 chit8-e7-a2 phoe-pheng5, choe3-au7 lan2 chiah ka-ti7 chai3 cho3 koat-teng7, khoann3 li2 beh soan2 siann2-mih kho-he7, na7 bo5 li2 ma7 e7-tang3 ka-ti7 khi3 siu-chip8 chit8-koa2 chu-liau7 lai5 cho3 chham-kho2, chi2-iau3 li2 e7-tang3 siong5-se3 kho2-lu7 liau2-au7, li2 tioh8-ai3 ha7 teng7 koat-sim phah ho2 ki-chhou2, lang5 teh kong2 m7 kiann lang5 m7 chhiann3, chi2 kiann ge7 put-cheng, iah li2 beh chho3-chha5 ma7 tioh8-ai3 e7-hiau2 peh chhiu7, tioh8 m7?"
        ],
        [
          "除了升學以外，有真儕人可能因為考無理想个學校，益是因為家庭經濟个問題，無法度繼續來升學，無要緊，天生我才必定有用，毋管是升學也好，無升學也好，咱最後依員攏是愛踏入社會來食頭路，其實一个人是毋是會成功，佮伊个學歷並無真大个關係，恁逐家共看眛有真儕人雖然無真峘个學歷，毋過卻是一个成功者，親像王永慶先生這是一个真好个例，聽講伊讀到小學畢業但但呢，唯基層个工仔做起認真扑拚，一步一跤印行出家己个一片天地呀，替伊做代誌个博士、碩士是歸大拖，俗語講捌字个替毋捌字个佇咧做奴才，著是親像這種情形按呢。圓山仔飯店个總裁嚴長壽先生伊嘛干那高中畢業但但，伊个扑拚過程中雖然換過真儕空課，毋過最後伊依員創造，咱這馬个社會，這一个多元个社會，各行各業需要各種个人才，升學絕對毋是咱唯一个路，咱會凍日時仔食頭路暝時仔來去讀冊，一兼二顧，摸蜊仔兼洗褲。只要咱認真扑拚，咱一定會行出一條成功个大路。我个演講著到遮結束，魯力。",
          "Tu5-liau2 seng-hak8 i2-goa7, u7 chin che7 lang5 kho2-leng5 in-ui7 kho2 bo5 li2-siong2 e5 hak8-hau7, iah si7 in-ui7 ka-teng5 keng-che3 e5 bun7-te5, bo5 hoat-tou7 ke3-siok8 lai5 seng-hak8, bo5 iau3-kin2, thian-seng-ngou2-chai5 pit-teng7 u7-eng7, m7-koan2 si7 seng-hak8 ia7 ho2, bo5 seng-hak8 ia7 ho2, lan2 choe3-au7 iu5-goan5 long2 si7 ai3 tah8 jip8 sia7-hoe7 lai5 chiah8 thau5-lou7, ki5-sit8 chit8 e5 lang5 si7 m7 si7 e7 seng5-kong, kap i e5 hak8-lek8 peng7 bo5 chin toa7 e5 koan-he7, lin2 tak8-ke ka7 khoann3 mai7 u7 chin che7 lang5 sui-jian5 bo5 chin koan5 e5 hak8-lek8, m7-koh in khiok si7 chit8 e5 seng5-kong-chia2, chhin-chhiunn7 Ong5 Eng2-kheng3 sian-sinn che si7 chit8 e5 chin ho2 e5 le7, thiann kong2 i thak8 kau3 sio2-hak8 pit8-giap8 nia7-nia7 neh, ui3 ki-chan5 e5 kang-a2 cho3 khi2 jin7-chin phah-piann3, chit8 pou7 chit8 kha-in3 kiann5 chhut ka-ti7 e5 chit8 phian3 thinn-te7 ah, the3 i cho3 tai7-chi3 e5 phok-su7, sek-su7 si7 kui toa7-thoa, siok8-gi2 kong2 bat ji7 e5 the3 m7 bat ji7 e5 ti7 leh cho3 lou5-chai5, tioh8 si7 chhin-chhiunn7 chit chiong2 cheng5-heng5 an2-ne. Inn5-soann-a2 png7-tiam3 e5 chong2-chhai5 Giam5 Tiong5-siu7 sian-sinn i ma7 kan-ta ko-tiong pit8-giap8 nia7-nia7, i e5 phah-piann3 koe3-theng5 tiong sui-jian5 oann7 koe3 chin che7 khang-khoe3, m7-koh choe3-au7 i iu5-goan5 chhong3-cho7, lan2 chit-ma2 e5 sia7-hoe7, chit chit8 e5 to-goan5 e5 sia7-hoe7, kok hang5 kok giap8 su-iau3 kok-chiong2 e5 jin5-chai5, seng-hak8 choat8-tui3 m7 si7 lan2 ui5-it e5 lou7, lan2 e7-tang3 jit8-si5-a2 chiah8 thau5-lou7 me5-si5-a2 lai5-khi3 thak8-chheh, it-kiam-ji7-kou3, bong la5-a2 kiam se2-khou3. Chi2-iau3 lan2 jin7-chin phah-piann3, lan2 it-teng7 e7 kiann5 chhut chit8 tiau5 seng5-kong e5 toa7-lou7. Goa2 e5 ian2-kang2 tioh8 kau3 chia kiat-sok, lou2-lat8."
        ]
      ],
      "篇名": "升學就業个雙叉路口"
    }
  ]
}
