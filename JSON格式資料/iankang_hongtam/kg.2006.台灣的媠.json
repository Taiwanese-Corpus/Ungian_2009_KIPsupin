{
  "作者": "無",
  "出版年": "2006",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "台灣是一個美麗島，世界通人攏呵咾。各位評審，各位參賽者，今仔日，我欲演講的題目是「台灣的媠」，嗯，台灣有影真媠。",
          "Tai5-oan5 si7 chit8 e5 bi2-le7-to2, se3-kai3 thong lang5 long2 o-lo2. Kok-ui7 pheng5-sim2, kok-ui7 chham-sai3-chia2, kin-a2-jit8, goa2 beh ian2-kang2 e5 te5-bak8 si7 “Tai5-oan5 e5 sui2”, hmh, Tai5-oan5 u7-iann2 chin sui2."
        ],
        [
          "咱台灣媠佇陀位？Formosa的風景世界媠，台灣各種無仝款的地形、地質佮植物是天公伯仔賜予咱上寶貴的天然資產，親像中部橫貫公路倚東爿的太魯閣山壁、蘇澳的冷泉、花蓮瑞穗、安通佮台東知本的溫泉、墾丁風景區，猶擱有玉山等三千公尺以上的百嶽、阿里山的日出、濟濟媠的風景。猶擱有高雄、雞籠等天然的大港口，攏是通世界有名的。",
          "Lan2 Tai5-oan5 sui2 ti7 toh-ui7? Formosa e5 hong-keng2 se3-kai3 sui2, Tai5-oan5 kok chiong2 bo5 kang7-khoan2 e5 te7-heng5, te7-chit kap sit8-but8 si7 thinn-kong-peh--a2 su3 hou7 lan2 siong7 po2-kui3 e5 thian-jian5 chu-san2, chhin-chhiunn7 tiong-pou7 hoainn5-koan3 kong-lou7 oa2 tang-peng5 e5 Thai3-lou2-koh soann-piah, Sou-o3 e5 leng2-choann5, Hoa-lian Sui7-hui7, An-thong kap Tai5-tang Ti-pun2 e5 un-choann5, Khun2-teng hong-keng2-khu, iau2-koh u7 Giok8-san teng2 sann-chheng kong-chhioh i2-siong7 e5 pah-gak8, A-li2-san e5 jit8-chhut, che7-che7 sui2 e5 hong-keng2. Iau2-koh u7 Ko-hiong5, Ke-lang5 teng2 thian-jian5 e5 toa7 kang2-khau2, long2 si7 thong se3-kai3 u7-mia5 e5."
        ],
        [
          "咱台灣陀位媠？台灣特殊的歷史文化嘛真媠，對十六世紀以來，台灣有經過荷蘭、西班牙、鄭成功、大清帝國佮日本的統治，in攏加減有留落一寡文化佮遺蹟，親像田園用甲做單位，「甲」就是荷蘭人的文化，厝地單位用「坪」又擱是日本人留落來的。台灣北海岸的三貂角、富貴角地名嘛是荷西文化所留落來的地名。濟濟建築物又擱是歐洲「巴洛克」式的建築。嘛因為按呢，造成台灣文化的多元性、包容性；成做堅強、吞忍的「蕃薯仔性」，台灣的歷史就靠這點「蕃薯仔性」代代相傳，也就是咱定定聽著的「蕃薯毋驚落土爛，只求枝葉代代湠。」",
          "Lan2 Tai5-oan5 toh-ui7 sui2? Tai5-oan5 tek8-su5 e5 lek8-su2 bun5-hoa3 ma7 chin sui2, tui3 chap8-lak8 se3-ki2 i2-lai5, Tai5-oan5 u7 keng-koe3 Ho-lan, Se-pan-ga5, Tenn7 Seng5-kong, Tai7-chheng te3-kok kap Jit8-pun2 e5 thong2-ti7, in long2 ke-kiam2 u7 lau5 loh8 chit8-koa2 bun5-hoa3 kap ui5-chek, chhin-chhiunn7 chhan5-hng5 eng7 kah cho3 tan-ui7, “kah” to7 si7 Ho-lan-lang5 e5 bun5-hoa3, chhu3-te7 tan-ui7 eng7 “pheng5” iu7-koh si7 Jit8-pun2-lang5 lau5--loh8-lai5 e5. Tai5-oan5 pak-hai2-hoann7 e5 Sam-tiau-kak, Hu3-kui3-kak te7-mia5 ma7 si7 Ho5 Se bun5-hoa3 sou2 lau5--loh8-lai5 e5 te7-mia5. Che7-che7 kian3-tiok8-but8 iu7-koh si7 Au-chiu “Pa-lok8-khek” sek e5 kian3-tiok8. Ma7 in-ui7 an2-ne, cho7-seng5 Tai5-oan5 bun5-hoa3 e5 to-goan5-seng3, pau-iong5-seng3; chiann5-cho3 kian-kiong5, thun-jun2 e5 “han-chi5-a2-seng3”, Tai5-oan5 e5 lek8-su2 to7 kho3 chit tiam2 “han-chi5-a2-seng3” tai7-tai7 siong-thoan5, ia7 to7 si7 lan2 tiann7-tiann7 thiann tioh8 e5 “han-chi5 m7 kiann loh8 thou5 noa7, chi2 kiu5 ki-hioh8 tai7-tai7 thoann3.”"
        ],
        [
          "咱台灣又擱媠佇陀位？台灣的語言有影媠。台語的趣味性、精密性、包容性，實在是真罕有：男女牽手做翁某，「牽手」是平埔族語；麭來自法語，雪文、沙爹是馬來語；藝旦、氣毛、郵便局、月給、案內……攏來自日語；猶有外來語透台語濫做伙講的，親像：pin、bean、tire、wire、melon……等等，實在有夠趣味。人講「食薰酒蓋(改)毋好」、「講著跋筊我著氣(去)」、「朋友若欲好，著愛誠懇(先睏)湊陣」攏是真趣味的笑詼話。",
          "Lan2 Tai5-oan5 iu7-koh sui2 ti7 toh-ui7? Tai5-oan5 e5 gi2-gian5 u7-iann2 sui2. Tai5-gi2 e5 chhu3-bi7-seng3, cheng-bit8-seng3, pau-iong5-seng3, sit8-chai7 si7 chin han2-iu2: lam5-lu2 khan-chhiu2 cho3 ang-bou2, “khan-chhiu2” si7 penn5-pou-chok8-gi2; phang2 lai5-chu7 Hoat-gi2, soat-bun5, soa-te si7 Ma2-lai5-gi2; ge7-toann3, khi2-mou, iu5-pian7-kiok8, goeh8-kip, an3-lai7.... long2 lai5-chu7 Jit8-gi2; iau2 u7 goa7-lai5-gi2 thau3 tai5-gi2 lam7 cho3-hoe2 kong2 e5, chhin-chhiunn7: pin, bean, tire, wire, melon...... teng2-teng2, sit8-chai7 u7-kau3 chhu3-bi7. Lang5 kong2 “chiah8 hun chiu2 kai3 (kai2) m7 ho2”, “kong2 tioh8 poah8-poe goa2 tioh8 khi3 (khi3)”, “peng5-iu2 na7 beh ho2, tioh8 ai3 seng5-khun2 (seng khun3) tau3-tin7” long2 si7 chin chhu3-bi7 e5 chhio3-khoe-oe7."
        ],
        [
          "毋擱台語嘛愛講乎標準，若無是會鬧笑話的；親像一個空中小姐所講的：「阿公你是D(豬)坐遮，恁某C(死)佇遐」；擱講「各位公媽，恁的墓地到矣，請恁落土的時陣，毋通袂記得家己的牲禮」，彼就會笑破人的喙。",
          "M7-koh Tai5-gi2 ma7 ai3 kong2 hou7 piau-chun2, na7 bo5 si7 e7 nau7 chhio3-oe7 e5; chhin-chhiunn7 chit8 e5 khong-tiong sio2-chia2 sou2 kong2 e5: “A-kong li2 si7 D (ti) che7 chia, lin2 bou2 C (si2) ti7 hia”; koh kong2 “kok-ui7 kong-ma2, lin2 e5 bong7-te7 kau3 a, chhiann2 lin2 loh8-thou5 e5 si5-chun7, m7-thang be7 ki3-tit ka-ti7 e5 seng-le2”, he to7 e7 chhio3-phoa3 lang5 e5 chhui3."
        ],
        [
          "講著台語的精密，平平是拍人，著有足濟講法，你聽看有啥無仝？Bok落去、phah落去、tui5落去、tiap8落去，kong3落去、ham2落去、khian落去、chham3落去、pa落去、mau落去、but8落去、khiak8落去。擱親像講開門的動作佮狀況有：開、開開、開開開，表示無仝款的意思。敢毋是真媠氣咧。",
          "Kong2 tioh8 Tai5-gi2 e5 cheng-bit8, penn5-penn5 si7 phah lang5, tioh8 u7 chiok che7 kong2-hoat, li2 thiann khoann3 u7 siann2 bo5 kang5? Bok--loh8-khi3, phah--loh8-khi3, tui5--loh8-khi3, tiap8--loh8-khi3, kong3--loh8-khi3, ham2--loh8-khi3, khian--loh8-khi3, chham3--loh8-khi3, pa--loh8-khi3, mau--loh8-khi3, but8--loh8-khi3, khiak8--loh8-khi3. koh chhin-chhiunn7 kong2 khui-mng5 e5 tong7-chok kap chong7-hong2 u7: khui, khui-khui, khui-khui-khui, piau2-si7 bo5 kang7-khoan2 e5 i3-su3. Kam2 m7 si7 chin sui2-khui3 leh."
        ],
        [
          "咱台灣擱陀位媠？台灣的風俗嘛真正媠。清明掃墓祭拜祖先；五日節扒龍船、吃肉粽；中元普渡、放水燈、燒王船、普渡無主遊魂，用慈悲心敬拜天地；中秋賞月、食月餅、送禮行踏、親情友情攏袂散；過年團圓，予咱的人生有檢討、有向望，是上大的人倫之樂。猶擱有，拄著人有好事志時送紅包祝賀，歹事志送白包弔念，這攏是台灣人特殊的人情味，紅包白包是對需要祝福、需要安慰的人，上實用、上直接的幫贊。親像阮表姐，頂個月佇臺大病院蹛院，彼個外國頭家送伊一盆大大盆、媠媠媠的花，差不多值欲四、五千箍，尾仔因為囥佇病房內底，暗時會影響病房的空氣，醫生只好叫護士搬出去囥門口，予伊慢慢仔蔫去，彼若換做包紅包，擱會當湊出醫藥費，敢毋是較實在咧？",
          "Lan2 Tai5-oan5 koh toh-ui7 sui2? Tai5-oan5 e5 hong-siok8 ma7 chin-chiann3 sui2. Chheng-beng5 sau3-bong7 che3-pai3 chou2-sian; gou7-jit8-cheh pe5 leng5-chun5, chiah8 bah-chang3; tiong-goan5 phou2-tou7, pang3 chui2-teng, sio ong5-chun5, phou2-tou7 bu5-chu2 iu5-hun5, eng7 chu5-pi-sim keng3-pai3 thinn-te7; tiong-chhiu siunn2 goeh8, chiah8 goeh8-piann2, sang3-le2 kiann5-tah8, chhin-cheng5 iu2-cheng5 long2 be7 soann3; koe3-ni5 thoan5-oan5, hou7 lan2 e5 jin5-seng u7 kiam2-tho2, u7 ng3-bang7, si7 siong7 toa7 e5 jin5-lun5 chi lok8. Iau2-koh u7, tu2 tioh8 lang5 u7 ho2 tai7-chi3 si5 sang3 ang5-pau chiok-ho7, phainn2 tai7-chi3 sang3 peh8-pau tiau3-liam7, che long2 si7 Tai5-oan5-lang5 tek8-su5 e5 jin5-cheng5-bi7, ang5-pau peh8-pau si7 tui3 su-iau3 chiok-hok, su-iau3 an-ui3 e5 lang5, siong7 sit8 eng7, siong7 tit8-chiap e5 pang-chan7. Chhin-chhiunn7 goan2 piau2-chi2, teng2 ko3 goeh8 ti7 Tai5-tai7 Penn7-inn7 toa3-inn7, hit e5 goa7-kok thau5-ke sang3 i chit8 phun5 toa7-toa7-phun5, sui2-sui2-sui2 e5 hoe, chha-put-to tat8 beh si3, gou7 chheng khou, boe2-a2 in-ui7 khng3 ti7 penn7-pang5 lai7-te2, am3-si5 e7 eng2-hiong2 penn7-pang5 e5 khong-khi3, i-seng chi2-ho2 kio3 hou7-su7 poann chhut khi3 khng3 mng5-khau2, hou7 i ban7-ban7-a2 lian--khi3, he na7 oann7 cho3 pau ang5-pau, koh e7-tang3 tau3 chhut i-ioh8-hui3, kam2 m7 si7 khah sit8-chai7 leh?"
        ],
        [
          "台灣是一個美麗島，世界通人攏呵咾；毋管是芋仔抑是蕃薯，攏愛了解遮是咱逐家，佮咱的囝囝孫孫所欲安身立命的所在。雖然咱的先民過去有濟濟的受苦受難，毋擱咱對台灣這塊島嶼，攏愛共惜命命，因為咱攏是命運共同体。所以講：你咱仝厝瓦，心頭著愛掠乎定，大步湊陣行，行出過去的暗影，行入世界大本營，後擺咱台灣一定贏。多謝各位。",
          "Tai5-oan5 si7 chit8 e5 bi2-le7-to2, se3-kai3 thong lang5 long2 o-lo2; m7-koan2 si7 ou5-a2 iah si7 han-chi5, long2 ai3 liau2-kai2 chia si7 lan2 tak8-ke, kap lan2 e5 kiann2-kiann2 sun-sun sou2 beh an-sin lip8-beng7 e5 sou2-chai7. Sui-jian5 lan2 e5 sian-bin5 koe3-khi3 u7 che7-che7 e5 siu7-khou2 siu7-lan7, m7-koh lan2 tui3 Tai5-oan5 chit te3 to2-su7, long2 ai3 ka7 sioh-mia7-mia7, in-ui7 lan2 long2 si7 mia7-un7 kiong7-tong5-the2. Sou2-i2 kong2: li2 lan2 kang7 chhu3-hia, sim-thau5 tioh8 ai3 liah8 hou7 tiann7, toa7-pou7 tau3-tin7 kiann5, kiann5 chhut koe3-khi3 e5 am3-iann2, kiann5 jip8 se3-kai3 toa7-pun2-iann5, au7-pai2 lan2 Tai5-oan5 it-teng7 iann5. To-sia7 kok-ui7."
        ]
      ],
      "篇名": "台灣的媠"
    }
  ]
}
