{
  "作者": "黃勁連",
  "出版年": "2007",
  "出版者": "國史館",
  "文類": "演講訪談",
  "書名": "台語文運動訪談暨史料彙編",
  "書寫系統": "漢羅",
  "資料": [
    {
      "段": [
        [
          "鹽分地帶e5出身",
          "Iam5-hun te7-tai7 e5 chhut-sin"
        ],
        [
          "我是台南縣佳里鎮佳里興潭仔墘出世，這個所在自古以來文風鼎盛，佇日據時代台灣兮文人著共稱呼、呵咾講是台灣詩人兮故鄉，台灣文學兮重鎮─鹽分地帶。",
          "Goa2 si7 Tai5-lam5 koan7 Ka-li2 tin3 Ka-li2-heng Tham5-a2-kinn5 chhut-si3, chit e5 sou2-chai7 chu7 kou2 i2-lai5 bun5-hong teng2-seng7, ti7 Jit8-ki3 si5-tai7 Tai5-oan5 e5 bun5-jin5 tioh8 ka7 chheng-hou, o-lo2 kong2 si7 Tai5-oan5 si-jin5 e5 kou3-hiong, Tai5-oan5 bun5-hak8 e5 tiong7-tin3----Iam5-hun te7-tai7."
        ],
        [
          "本名叫做黃進蓮，較女性兮感覺，後來我兮好朋友詩人岩上會曉排八字，幫我改做黃勁連，我佇大四以後著攏用這個筆名，所以出兮第一本詩集較會叫做《蓮花落》。",
          "Pun2-mia5 kio3-cho3 Ng5 Chin3-lian5, khah lu2-seng3 e5 kam2-kak, au7-lai5 goa2 e5 ho2-peng5-iu2 si-jin5 Giam5-siong7 e7-hiau2 pai5 peh-ji7, pang goa2 kai2 cho3 Ng5 Kin3-lian5, goa2 ti7 tai7-si3 i2-au7 tioh8 long2 iong7 chit e5 pit-mia5, sou2-i2 chhut e5 te7-it pun2 si-chip8 khah e7 kio3-cho3 “Lian5-hoe loh8”."
        ],
        [
          "八歲兮時陣去讀佳興國民學校，這個學校有出一寡仔gau5人，像講蘇新、郭水潭、許強、林芳年、林金莖、陳隆志佮林清文先生，是誠有歷史文化兮學校。校歌歌詞兮作者，著是鹽分地帶兮作家林芳年兮親生小弟─林金莖，作曲是師大音樂系教授蕭而化。這首歌著是阮細漢會曉唱兮第一首歌。",
          "Peh hoe3 e5 si5-chun7 khi3 thak8 Ka-heng Kok-bin5 Hak8-hau7, chit e5 hak8-hau7 u7 chhut chit8-koa2-a2 gau5-lang5, chhiunn7 kong2 Sou Sin, Koeh Chui2-tham5, Khou2 Kiong5, Lim5 Hong-lian5, Lim5 Kim-keng, Tan5 Liong5-chi3 kap Lim5 Chheng-bun5 sian-sinn, si7 chiann5 u7 lek8-su2 bun5-hoa3 e5 hak8-hau7. Hau7-koa koa-su5 e5 chok-chia2, tioh8-si7 Iam5-hun te7-tai7 e5 chok-ka Lim5 hong-lian5 e5 chhin-senn sio2-ti7----Lim5 Kim-keng, chok-khek si7 Su-tai7 im-gak8-he7 kau3-siu7 Siau Ji5-hoa3. Chit siu2 koa tioh8-si7 goan2 se3-han3 e7-hiau2 chhiunn3 e5 te7-it siu2 koa."
        ],
        [
          "詩是我e5初戀─kap文學e5結緣",
          "Si si7 goa2 e5 chhou-loan5----kap bun5-hak8 e5 kiat-ian5"
        ],
        [
          "後來考著北門初中，初二兮時陣寫第一首詩。中晝因為上無滋無味兮地理課兮時，聽著窗仔外檨仔樹頂懸 兮「kit-le」(蟬仔) 塊吼叫，那像是欲共我叫乎精神按呢，著有靈感來寫一首詩〈蟬聲〉，後來登佇《南縣青年》兮「詩之頁」，歡喜甲腳弄手弄，這是第一擺投稿成功，領著稿費五箍。",
          "Au7-lai5 kho2 tioh8 Pak-mng5 Chhou-tiong, chhou-ji7 e5 si5-chun7 sia2 te7-it siu2 si. Tiong-tau3 in-ui7 siong7 bo5 chu bo5 bi7 e5 te7-li2-kho3 e5 si5, thiann tioh8 thang-a2 goa7 soainn7-a2-chhiu7 teng2-koan5 e5 “kit-le” (siam5-a2) teh hau2-kio3, na2-chhiunn7 si7 beh ka7 goa2 kio3 hou7 cheng-sin5 an2-ne, tioh8 u7 leng5-kam2 lai5 sia2 chit8 siu2 si “Siam5-siann”, au7-lai5 teng ti7 “Lam5-koan7 Chheng-lian5” e5 “Si chi iah8”, hoann-hi2 kah kha lang7 chhiu2 lang7, che si7 te7-it pai2 tau5-ko2 seng5-kong, nia2 tioh8 ko2-hui3 gou7 khou."
        ],
        [
          "Kit-le兮叫聲著是我人生啼唱兮開始，因為這聲音來引動兮，所以後來我兮詩比較較偏重聲音兮掌握，比較較愛行歌佮詩兮結合這條路去，可能參第一首詩，人生創作兮第一步兮起動有關係。",
          "Kit-le e5 kio3-siann tioh8-si7 goa2 jin5-seng thi5-chhiunn3 e5 khai-si2, in-ui7 che siann-im lai5 in2-tong7--e5, sou2-i2 au7-lai5 goa2 e5 si pi2-kau3 khah phian-tiong7 siann-im e5 chiang2-ak, pi2-kau3 khah ai3 kiann5 koa kap si e5 kiat-hap8 chit tiau5 lou7 khi3, kho2-leng5 chham te7-it siu2 si, jin5-seng chhong3-chok e5 te7-it-pou7 e5 khi2-tong7 u7 koan-he7."
        ],
        [
          "初中畢業，考著嘉義師範，迄冬特別歹考，我是北門初中正取三個其中一個。阮迄當時流行一句話叫「師範一家，死路一條」，讀了著是愛乖乖仔去國民學校做三冬兮義務老師，所以有限制昧使讀英文，驚你後日仔欲去考大學，嘛昧使講台灣話，教官足夭壽，攏利用人上輕鬆佇洗身軀兮時唱台灣歌仔，liam3腳步偷偷仔來掠，好哩佳哉，我是毋捌夆掠著，其實逐家私底下嘛攏講台語。",
          "Chhou-tiong pit8-giap8, kho2 tioh8 Ka-gi7 Su-hoan7, hit tang tek8-piat8 phainn2 kho2, goa2 si7 Pak-mng5 chhou-tiong chiann3-chhu2 sann e5 ki5-tiong chit8 e5. Goan2 hit tong-si5 liu5-heng5 chit8 ku3 oe7 kio3 “Su-hoan7 chit8 ke, si2-lou7 chit8 tiau5”, thak8 liau2 tioh8-si7 ai3 koai-koai-a2 khi3 kok-bin5 hak8-hau7 cho3 sann tang e5 gi7-bu7 lau7-su, sou2-i2 u7 han7-che3 be7-sai2 thak8 Eng-bun5, kiann li2 au7-jit8-a2 beh khi3 kho2 tai7-hak8, ma7 be7-sai2 kong2 Tai5-oan5-oe7, kau3-koann chiok iau2-siu7, long2 li7-iong7 lang5 siong7 khin-sang ti7 se2-sin-khu e5 si5 chhiunn3 Tai5-oan5-koa-a2, liam3 kha-pou7 thau-thau-a2 lai5 liah8, ho2-lih-ka-chai3, goa2 si7 m7 bat hong5 liah8--tioh8, ki5-sit8 tak8-ke su-te2-ha7 ma7 long2 kong2 Tai5-gi2."
        ],
        [
          "師範二年兮時陣，寫一首現代詩〈三月〉，發表佇《笠》詩刊，我認定講是我人生第一首比較較好兮一首現代詩，有夆選入去鍾肇政主編兮《本省籍作家作品選集》兮詩選集。後來我無滿意，我從事台語文學創作了後，我著共做語言轉換，閣提來重寫作台文。〈三月〉著是讀師範兮時陣，應該是一個比較較會使「大書特書」，佇文學旅途紀念性兮代誌。",
          "Su-hoan7 ji7-ni5 e5 si5-chun7, sia2 chit8 siu2 hian7-tai7-si “Sann--goeh8”, hoat-piau2 ti7 “Leh8” si-khan, goa2 jin7-teng7 kong2 si7 goa2 jin5-seng te7-it siu2 pi2-kau3 khah ho2 e5 chit8 siu2 hian7-tai7-si, u7 hong5 soan2 jip8 khi3 Chiong Chiau3-cheng3 chu2-pian e5 “Pun2-seng2-chek Chok-ka Chok-phin2 soan2-chip8” e5 si-soan2-chip8. Au7-lai5 goa2 bo5 moa2-i3, goa2 chiong5-su7 Tai5-gi2 bun5-hak8 chhong3-chok liau2-au7, goa2 tioh8 ka7 cho3 gi2-gian5 choan2-oann7, koh theh8 lai5 teng5 sia2 cho3 Tai5-bun5. “Sann--goeh8” tioh8-si7 thak8 Su-hoan7 e5 si5-chun7, eng3-kai si7 chit8 e5 pi2-kau3 khah e7-sai2 “Tai7-su tek8-su”, ti7 bun5-hak8 lu2-tou5 ki3-liam7-seng3 e5 tai7-chi3."
        ],
        [
          "我師範畢業了後，轉來故鄉將軍國民學校服務，第一年佮第二年攏是教升學班，誠艱苦、生活嘛誠無閒，但對未來，家己本身有一個向望也有偷偷仔按算，第三冬著 佮校長講毋教升學班矣，改教音樂，我比較有較濟時間通家己自修讀英文，家己準備通好去考大學。後來考甲無啥外理想，去考稠世界新聞專科學校兮新聞系，我choann-a2申請保送，來台南師專讀一冬，才閣重考，乎我考著文化大學兮中文系第一屆兮文藝組。",
          "Goa2 Su-hoan7 pit8-giap8 liau2-au7, tng2 lai5 kou3-hiong Chiong-kun Kok-bin5 Hak8-hau7 hok8-bu7, te7-it ni5 kap te7-ji7 ni5 long2 si7 ka3 seng-hak8-pan, chiann5 kan-khou2, seng-oah8 ma7 chiann5 bo5-eng5, tan7 tui3 bi7-lai5, ka-ti7 pun2-sin u7 chit8 e5 ng3-bang7 ia7 u7 thau-thau-a2 an3-sng3, te7-sann tang tioh8 kap hau7-tiunn2 kong2 m7 ka3 seng-hak8-pan--a, kai2 ka3 im-gak8, goa2 pi2-kau3 u7 khah che7 si5-kan thang ka-ti7 chu7-siu thak8 Eng-bun5, ka-ti7 chun2-pi7 thang ho2 khi3 kho2 tai7-hak8. Au7-lai5 kho2 kah bo5 siann2 joa7 li2-siong2, khi3 kho2 tiau5 Se3-kai3 Sin-bun5 Choan-kho Hak8-hau7 e5 sin-bun5-he7, goa2 choann-a2 sin-chheng2 po2-sang3, lai5 Tai5-lam5 Su-choan thak8 chit8 tang, chiah koh teng5-kho2, hou7 goa2 kho2 tioh8 Bun5-hoa3 Tai7-hak8 e5 Tiong-bun5-he7 te7-it kai3 e5 bun5-ge7-chou."
        ],
        [
          "我讀「文化」是閣一個新兮旅途開始，因為he是咱台灣有史以來，第一個文藝創作兮系，我拄好考著第一屆，這又閣是另外一個人生光彩兮記錄，即馬讀著學校矣。",
          "Goa2 thak8 “Bun5-hoa3” si7 koh chit8 e5 sin e5 lu2-tou5 khai-si2, in-ui7 he si7 lan2 Tai5-oan5 iu2-su2 i2-lai5, te7-it e5 bun5-ge7 chhong3-chok e5 he7, goa2 tu2-ho2 kho2 tioh8 te7-it kai3, che iu7-koh si7 leng7-goa7 chit8 e5 jin5-seng kong-chhai2 e5 ki3-lok8, chit-ma2 thak8 tioh8 hak8-hau7--a."
        ],
        [
          "佇he誠自由誠開放，文學寫作風氣誠興盛兮年代，佇華岡迄個離開偓促兮台北都市誠遠兮所在讀冊，乎你自由寫作，欲上課亦好，毋上亦好，有逃學兮自由。我時常逃學讀家己愛讀兮現代詩、美學，會使講佇he四冬兮大學生活內底，無閒塊讀冊、寫作、寫現代詩，每一工過兮日子攏足有意義兮。",
          "Ti7 he chiann5 chu7-iu5 chiann5 khai-hong3, bun5-hak8 sia2-chok hong-khi3 chiann5 heng-seng7 e5 ni5-tai7, ti7 Hoa5-kang hit e5 li7-khui ak-chak e5 Tai5-pak tou-chhi7 chiann5 hng7 e5 sou2-chai7 thak8-chheh, hou7 li2 chu7-iu5 sia2-chok, beh siong7-kho3 ia7 ho2, m7 siong7 ia7 ho2, u7 to5-hak8 e5 chu7-iu5. Goa2 si5-siong5 to5-hak8 thak8 ka-ti7 ai3 thak8 e5 hian7-tai7-si, bi2-hak8, e7-sai2 kong2 ti7 he si3 tang e5 tai7-hak8 seng-oah8 lai7-te2, bo5-eng5 teh thak8-chheh, sia2-chok, sia2 hian7-tai7-si, mui2 chit8 kang koe3 e5 jit8-chi2 long2 chiok u7 i3-gi7--e5"
        ],
        [
          "佇大一兮時陣著提著五十九年度全國兮優秀青年詩人獎，提著獎兮時陣有影轟動一時，傳統中文系比較較偏重讀經典兮研究，文藝組將體制共扑破，提倡文藝創作；來成立文藝創作兮科系這是阮第一個，算講破記錄，系成立無偌久，我新生一年仔著去提著獎，對新誕生兮科系鼓勵誠大，變成宣傳兮目標，所以有誠濟人來共我採訪，對我寫作兮鼓勵嘛誠大。",
          "Ti7 tai7-it e5 si5-chun7 tioh8 theh8 tioh8 gou7-chap8-kau2 ni5-tou7 choan5-kok e5 iu-siu3 chheng-lian5 si-jin5-chiong2, theh8 tioh8 chiong2 e5 si5-chun7 u7-iann2 hong-tong7 it-si5, thoan5-thong2 Tiong-bun5-he7 pi2-kau3 khah phian-tiong7 thak8 keng-tian2 e5 gian2-kiu3, bun5-ge7-chou chiong the2-che3 ka7 phah-phoa3, the5-chhiong3 bun5-ge7 chhong3-chok; lai5 seng5-lip8 bun5-ge7 chhong3-chok e5 kho-he7 che si7 goan2 te7-it e5, sng3 kong2 pho3 ki3-lok8, he7 seng5-lip8 bo5 joa7 ku2, goa2 sin-seng it-ni5-a2 tioh8 khi3 theh8 tioh8 chiong2, tui3 sin tan3-seng e5 kho-he7 kou2-le7 chiann5 toa7, pian3-seng5 soan-thoan5 e5 bok8-piau, sou2-i2 u7 chiann5 che7 lang5 lai5 ka7 goa2 chhai2-hong2, tui3 goa2 sia2-chok e5 kou2-le7 ma7 chiann5 toa7."
        ],
        [
          "大一兮時陣閣參詩友吳德亮等創辦「主流詩社」，會使講是迄當時台灣詩社內底上少年兮，回想起來迄陣較無政治兮立場。",
          "Tai7-it e5 si5-chun7 koh chham si-iu2 Gou5 Tek-liang7 teng2 chhong3-pan7 “Chu2-liu5 Si-sia7”, e7-sai2 kong2 si7 hit tong-si5 Tai5-oan5 si-sia7 lai7-te2 siong7 siau3-lian5--e5, hoe5-siong2--khi2-lai5 hit-chun7 khah bo5 cheng3-ti7 e5 lip8-tiunn5."
        ],
        [
          "除了組織主流詩社，本身華岡嘛有一個「華岡詩社」，我是第五屆社長，嘛出過詩刊。阮文藝組嘛有一個雜誌《文藝新銳》，我嘛是主編。",
          "Tu5-liau2 chou-chit Chu2-liu5 si-sia7, pun2-sin Hoa5-kang ma7 u7 chit8 e5 “Hoa5-kang Si-sia7”, goa2 si7 te7 gou7 kai3 sia7-tiunn2, ma7 chhut koe3 si-khan. Goan2 bun5-ge7-chou ma7 u7 chit8 e5 chap8-chi3 “Bun5-ge7 Sin-joe7”, goa2 ma7 si7 chu2-pian."
        ],
        [
          "迄陣猶無本土語言意識，攏用華文寫兮，但是愛強調兮是我第一首比較較滿意兮詩─〈三月〉，內底足濟台語兮成份。迄當時《笠》詩刊若發表一首詩，攏會舉辦北、中、南三個所在作品兮合評，邀請文藝界兮學者、專家抑是詩社同仁參加座談，迄陣吳新榮嘛捌來參加，對我這首兮評價不止仔懸，包括白萩、林宗源、趙天儀in一寡前輩，in攏認為講這首詩第一特殊兮所在：口語化，足白話兮；第二、有台語兮思考，內底老母攏叫「阿娘…阿娘…」，乎人誠感動。",
          "Hit-chun7 iau2 bo5 pun2-thou2 gi2-gian5 i3-sek, long2 iong7 Hoa5-bun5 sia2--e5, tan7-si7 ai3 kiong5-tiau7--e5 si7 goa2 te7-it siu2 pi2-kau3 khah moa2-i3 e5 si----“Sann--goeh8”, lai7-te2 chiok che7 Tai5-gi2 e5 seng5-hun. Hit tong-si5 “Leh8” si-khan na7 hoat-piau2 chit8 siu2 si, long2 e7 ki2-pan7 pak, tiong, lam5 sann e5 sou2-chai7 chok-phin2 e5 hap8-pheng5, iau-chhiann2 bun5-ge7-kai3 e5 hak8-chia2, choan-ka iah si7 si-sia7 tong5-jin5 chham-ka cho7-tam5, hit-chun7 Gou5 Sin-eng5 ma7 bat lai5 chham-ka, tui3 goa2 chit siu2 e5 pheng5-ke3 put-chi2-a2 koan5, pau-khoah Peh8 Ti5, Lim5 Chong-goan5, Tio7 Thian-gi5 in chit8-koa2 chian5-poe3, in long2 jin7-ui7 kong2 chit siu2 si te7-it tek8-su5 e5 sou2-chai7: khau2-gi2-hoa3, chiok peh8-oe7--e5; te7-ji7, u7 Tai5-gi2 e5 su-kho2, lai7-te2 lau7-bu2 long2 kio3 “a-nia5... a-nia5...”, hou7 lang5 chiann5 kam2-tong7."
        ],
        [
          "阮兮華岡詩社有組織一個朗誦隊，有捌去華視朗誦這首〈三月〉。迄陣著有人塊呵咾矣，但是我無進一步，用純兮台語有頭有尾來寫台語詩，是足無采兮，迄陣無本土語言兮覺醒啦。",
          "Goan2 e5 Hoa5-kang Si-sia7 u7 chou-chit chit8 e5 Long2-song3-tui7, u7 bat khi3 Hoa5-si7 long2-song3 chit siu2 “Sann--goeh8”. Hit-chun7 tioh8 u7 lang5 teh o-lo2--a, tan7-si7 goa2 bo5 chin3-chit8-pou7, iong7 sun5 e5 Tai5-gi2 u7 thau5 u7 boe2 lai5 sia2 Tai5-gi2-si, si7 chiok bo5-chhai2--e5, hit-chun7 bo5 pun2-thou2 gi2-gian5 e5 kak-chhenn2--lah."
        ],
        [
          "轉換跑道─衝擊kap流浪",
          "Choan2-oann7 phau2-to7----chhiong-kek kap liu5-long7"
        ],
        [
          "轉換跑道兮原因，第一是佇鹽分地帶文學營創辦兮時陣，台灣兮作家大團結，包括日本時代有名兮作家前輩攏來南鯤鯓會師。",
          "Choan2-oann7 phau2-to7 e5 goan5-in, te7-it si7 ti7 Iam5-hun te7-tai7 bun5-hak8 iann5 chhong3-pan7 e5 si5-chun7, Tai5-oan5 e5 chok-ka toa7 thoan5-kiat, pau-khoah Jit8-pun2 si5-tai7 u7-mia5 e5 chok-ka chian5-poe3 long2 lai5 Lam5-khun-sin hoe7-su."
        ],
        [
          "迄當陣我發覺一個代誌，逐家佇交談講話抑是演講兮時陣攏用台語，誠少例外。逐家攏打拚欲表現伊兮台灣本土意識，用台語講課，這乎我一個誠大兮衝擊。雖然這是天經地義，但是無人去思考，我著偷偷仔想講，那會嘴講父母話，演講攏用台語，是安怎轉去厝了後塊寫兮文章馬上轉換，倒轉去用華語，用外來殖民者兮語言來塊寫作，我感覺這有問題，開始思考文學語言兮問題。",
          "Hit-tang-chun7 goa2 hoat-kak chit8 e5 tai7-chi3, tak8-ke ti7 kau-tam5 kong2-oe7 iah si7 ian2-kang2 e5 si5-chun7 long2 iong7 Tai5-gi2, chiann5 chio2 le7-goa7. tak8-ke long2 phah-piann3 beh piau2-hian7 i e5 Tai5-oan5 pun2-thou2 i3-sek, iong7 Tai5-gi2 kang2-kho3, che hou7 goa2 chit8 e5 chiann5 toa7 e5 chhiong-kek. Sui-jian5 che si7 thian-keng-te7-gi7, tan7-si7 bo5 lang5 khi3 su-kho2, goa2 tioh8 thau-thau-a2 siunn7 kong2, na2 e7 chhui3 kong2 pe7-bu2-oe7, ian2-kang2 long2 iong7 Tai5-gi2, si7 an2-choann2 tng2 khi3 chhu3 liau2-au7 teh sia2 e5 bun5-chiunn ma2-siong7 choan2-oann7, to3-tng2 khi3 iong7 Hoa5-gi2, iong7 goa7-lai5 sit8-bin5-chia2 e5 gi2-gian5 lai5 teh sia2-chok, goa2 kam2-kak che u7 bun7-te5, khai-si2 su-kho2 bun5-hak8 gi2-gian5 e5 bun7-te5."
        ],
        [
          "第二，我佇台北流浪兮日子，我唱歌兮小弟仔三郎綴我四界奔波演唱，我著想講是毋是愛來灌唱片，欲出名著愛有家己兮代表作，所以我即潦落歌詩兮創作，開始替伊寫第一首歌「漂泊兮心情」，這是我台語詩創作兮第一首，時間是1983年。",
          "Te7-ji7, goa2 ti7 Tai5-pak liu5-long7 e5 jit8-chi2, goa2 chhiunn3-koa e5 sio2-ti7-a2 Sam-long5 toe3 goa2 si3-ke3 phun-pho ian2-chhiunn3, goa2 tioh8 siunn7 kong2 si7 m7 si7 ai3 lai5 koan3 chhiunn3-phinn3, beh chhut-mia5 tioh8-ai3 u7 ka-ti7 e5 tai7-piau2-chok, sou2-i2 goa2 chiah liau5 loh8 koa-si e5 chhong3-chok, khai-si2 the3 i sia2 te7-it siu2 koa “phiau-pok8 e5 sim-cheng5”, che si7 goa2 Tai5-gi2-si chhong3-chok e5 te7-it siu2, si5-kan si7 1983 ni5."
        ],
        [
          "台語詩創作e5開始",
          "Tai5-gi2-si chhong3-chok e5 khai-si2"
        ],
        [
          "所以1983年開始實驗，思考嘴舌佮筆尖兮合一，著開始真真正正嘴講父母話，手寫台灣文。台語詩兮寫作早期大概攏發表佇《自立晚報》較濟，後來兮時陣含林宗源、莊柏林、李勤岸、陳明仁…，逐家有志一同，決議創辦「蕃薯詩社」，創社了後較好較有代表性兮台語詩作品攏發表佇《蕃薯詩刊》，有當時寫較濟較乎《自立報系》、《民眾日報》、《台灣時報》兮副刊發表，嘛會一稿兩投即有稿費通領。",
          "Sou2-i2 1983 ni5 khai-si2 sit8-giam7, su-kho2 chhui3-chih8 kap pit-chiam e5 hap8-it, tioh8 khai-si2 chin-chin-chiann3-chiann3 chhui3 kong2 pe7-bu2-oe7, chhiu2 sia2 Tai5-oan5-bun5. Tai5-gi2-si e5 sia2-chok cha2-ki5 tai7-khai3 long2 hoat-piau2 ti7 “Chu7-lip8 Am3-po3” khah che7, au7-lai5 e5 si5-chun7 ham7 Lim5 Chong-goan5, Chng Phek-lim5, Li2 Khin5-hoann7, Tan5 Beng5-jin5... tak8-ke iu2-chi3 it-tong5, koat-gi7 chhong3-pan7 “Han-chi5 Si-sia7”, chhong3-sia7 liau2-au7 khah ho2 khah u7 tai7-piau2-seng3 e5 Tai5-gi2-si chok-phin2 long2 hoat-piau2 ti7 “Han-chi5 Si-khan”, u7 tang-si5 sia2 khah che7 khah hou7 “Chu7-lip8 Po3-he7”, “Bin5-chiong3 Jit8-po3”, “Tai5-oan5 Si5-po3” e5 hu3-khan hoat-piau2, ma7 e7 it-ko2 liong2 tau5 chiah u7 ko2-hui3 thang nia2."
        ],
        [
          "迄當時《自立報系》副刊主編是林文義，有佮伊合作出「台灣語文特刊」，閣佮《民眾日報》合作，總編輯李旺台、副總編輯康啟明攏誠支持，嘛有辦台語文學兮特刊，扑字兮部份攏我扑甲好勢好勢即傳乎in排版。比較起來佇《民眾日報》連載兮時間較長，這是佇台文兮運動頂懸一定愛注意兮代誌。",
          "Hit tong-si5 “Chu7-lip8 Po3-he7” hu3-khan chu2-pian si7 Lim5 Bun5-gi7, u7 kap i hap8-chok chhut “Tai5-oan5 Gi2-bun5 Tek8-khan”, koh kap “Bin5-chiong3 Jit8-po3” hap8-chok, chong2-pian-chip Li2 Ong7-tai5, hu3-chong2-pian-chip Khng Khe2-beng5 long2 chiann5 chi-chhi5, ma7 u7 pan7 Tai5-gi2 bun5-hak8 e5 tek8-khan, phah-ji7 e5 pou7-hun7 long2 goa2 phah kah ho2-se3 ho2-se3 chiah thoan5 hou7 in pai5-pan2. Pi2-kau3--khi2-lai5 ti7 “Bin5-chiong3 Jit8-po3” lian5-chai3 e5 si5-kan khah tng5, che si7 ti7 Tai5-bun5 e5 un7-tong7 teng2-koan5 it-teng7 ai3 chu3-i3 e5 tai7-chi3."
        ],
        [
          "推動台語文e5工作",
          "Chhui-tong7 Tai5-gi2-bun5 e5 kang-chok"
        ],
        [
          "(一) 創辦文學營隊",
          "(It) Chhong3-pan7 bun5-hak8 iann5-tui7"
        ],
        [
          "佇美麗島事件兮前夜，佇南鯤鯓廟阮創辦鹽分地帶文學營，我是第一屆兮總幹事嘛是發起人之一，到目前28屆矣，算講每一冬攏辦，攏無去乎停去。後來繼續參莊柏林律師合作，有閣創辦南鯤鯓廟兮台語文學營。",
          "Ti7 Bi2-le7-to2 su7-kiann7 e5 cheng5-ia7, ti7 Lam5-khun-sin-bio7 goan2 chhong3-pan7 Iam5-hun te7-tai7 bun5-hak8-iann5, goa2 si7 te7-it kai3 e5 chong2-kan3-su7 ma7 si7 hoat-khi2-jin5 chi it, kau3 bok8-chian5 28 kai3--a, sng3 kong2 mui2 chit8 tang long2 pan7, long2 bo5 khi3 hou7 theng5--khi3. Au7-lai5 ke3-siok8 chham Chng Phek-lim5 lut8-su hap8-chok, u7 koh chhong3-pan7 Lam5-khun-sin-bio7 e5 Tai5-gi2 bun5-hak8-iann5."
        ],
        [
          "(二) 開班教課、四界演講",
          "(Ji7) Khui-pan ka3-kho3, si3-ke3 ian2-kang2"
        ],
        [
          "(1) 漢聲語文中心",
          "(1) Han3-siann Gi2-bun5 Tiong-sim"
        ],
        [
          "我佇台北流浪兮時陣，創辦「漢聲語文中心」，有辦一個台灣語文研究班，誠有開創性，請洪惟仁先生做教授指導學生，學生有邱文錫、陳憲國、黃冠人、林錦賢、杜建坊、吳秀麗…，我做班長，佇迄陣 著有文學運動兮推搡矣，多少對咱整個台灣語文有淡薄仔功勞，時間誠早oh！差不多佇1985、1986年兮時陣。後來洪惟仁閣有幫我編《雉雞若啼》，伊是無收費塊編，同時尊重我兮用字，伊做兮註解親像一本小本兮字典，我心內非常感動佮感謝。",
          "Goa2 ti7 Tai5-pak liu5-long7 e5 si5-chun7, chhong3-pan7 “Han3-siann Gi2-bun5 Tiong-sim”, u7 pan7 chit8 e5 Tai5-oan5 gi2-bun5 gian2-kiu3-pan, chiann5 u7 khai-chhong3-seng3, chhiann2 Ang5 I5-jin5 sian-sinn cho3 kau3-siu7 chi2-to7 hak8-seng, hak8-seng u7 Khu Bun5-sek, Tan5 Hian3-kok, Ng5 Koan-jin5, Lim5 Gim2-hian5, Tou7 Kian3-hong, Gou5 Siu3-le7... goa2 cho3 pan-tiunn2, ti7 hit-chun7 tioh8 u7 bun5-hak8 un7-tong7 e5 chhui-sak--a, to-siau2 tui3 lan2 cheng2-ko3 Tai5-oan5 gi2-bun5 u7 tam7-poh8-a2 kong-lo5, si5-kan chiann5 cha2 oh! Chha-put-to ti7 1985, 1986 ni5 e5 si5-chun7. Au7-lai5 Ang5 I5-jin5 koh u7 pang goa2 pian “Ti3-ke na7 thi5”, i si7 bo5 siu-hui3 teh pian, tong5-si5 chun-tiong7 goa2 e5 iong7-ji7, i cho3 e5 chu3-kai2 chhin-chhiunn7 chit8 pun2 sio2-pun2 e5 ji7-tian2, goa2 sim-lai7 hui-siong5 kam2-tong7 kap kam2-sia7."
        ],
        [
          "台北兮時代，我後來做一個了斷，為著欲來追求台語矣，我感覺人生上有意義兮代誌著是做台文兮運動，歷史留名，閣對文學社會有貢獻，所以「漢聲語文中心」、「何嘉仁美語」佇台北兮事業我攏總結束，半暝仔坐遊覽車轉來草地，目標是欲親近故鄉兮序大人，欲參厝邊頭尾兮老歲仔鬥陣，來吸收台語兮營養分。",
          "Tai5-pak e5 si5-tai7, goa2 au7-lai5 cho3 chit8 e5 liau2-toan7, ui7 tioh8 beh lai5 tui-kiu5 Tai5-gi2--a, goa2 kam2-kak jin5-seng siong7 u7 i3-gi7 e5 tai7-chi3 tioh8-si7 cho3 Tai5-bun5 e5 un7-tong7, lek8-su2 lau5-mia5, koh tui3 bun5-hak8 sia7-hoe7 u7 kong3-hian3, sou2-i2 “Han3-siann Gi2-bun5 Tiong-sim”, “Ho5 Ka-jin5 Bi2-gi2” ti7 Tai5-pak e5 su7-giap8 goa2 long2-chong2 kiat-sok, poann3-me5-a2 che7 iu5-lam2-chhia tng2 lai5 chhau2-te7, bok8-piau si7 beh chhin-kin7 kou3-hiong e5 si7-toa7-lang5, beh chham chhu3-pinn thau5-boe2 e5 lau7-hoe3-a2 tau3-tin7, lai5 khip-siu Tai5-gi2 e5 eng5-iong2-hun."
        ],
        [
          "我家己嘛足認真，攏買一寡仔台語兮文獻來塊讀，羅馬字嘛開始研究。羅馬字兮學習佮書寫主要是受王育德兮影響較大，上早是佇日本買著《台灣語初級》佮《台灣語入門》，後來嘛變作我佇台南府城開台語班兮教材。",
          "Goa2 ka-ti7 ma7 chiok jin7-chin, long2 be2 chit8-koa2-a2 Tai5-gi2 e5 bun5-hian3 lai5 teh thak8, Lo5-ma2-ji7 ma7 khai-si2 gian2-kiu3. Lo5-ma2-ji7 e5 hak8-sip8 kap su-sia2 chu2-iau3 si7 siu7 Ong5 Iok8-tek e5 eng2-hiong2 khah toa7, siong7 cha2 si7 ti7 Jit8-pun2 be2 tioh8 “Tai5-oan5-gi2 chhou-kip” kap “Tai5-oan5-gi2 jip8-mng5”, au7-lai5 ma7 pian3-cho3 goa2 ti7 Tai5-lam5 hu2-siann5 khui Tai5-gi2-pan e5 kau3-chai5."
        ],
        [
          "(2) 台南師專附小台語班",
          "(2) Tai5-lam5 Su-choan Hu3-sio2 Tai5-gi2-pan"
        ],
        [
          "轉來台南了後，我四界去演講，開班講課，較有代表性兮是佇台南師專附小開台語班，第一期兮學生有方耀乾，時間是相當早啦，這背後兮功勞者是台南市傳統文教學會兮理事長李承忠博士，閣有市政府秘書劉阿蘇兮支持。閣有一段時間是佇延平郡王祠後壁，王里長兮里辦公室，開差不多四、五冬台語研究班。",
          "Tng2 lai5 Tai5-lam5 liau2-au7, goa2 si3-ke3 khi3 ian2-kang2, khui-pan kang2-kho3, khah u7 tai7-piau2-seng3--e5 si7 ti7 Tai5-lam5 Su-choan Hu3-sio2 khui Tai5-gi2-pan, te7-it ki5 e5 hak8-seng u7 Png Iau7-khian5, si5-kan si7 siong-tong cha2--lah, che poe7-au7 e5 kong-lo5-chia2 si7 Tai5-lam5 chhi7 Thoan5-thong2-bun5 Kau3-hak8-hoe7 e5 li2-su7-tiunn2 Li2 Seng5-tiong phok-su7, koh u7 chhi7-cheng3-hu2 pi3-su Lau5 A-sou e5 chi-chhi5. koh u7 chit8 toann7 si5-kan si7 ti7 Ian5-peng5-kun7-ong5-su5 au7-piah, Ong5 li2-tiunn2 e5 li2-pan7-kong-sek, khui chha-put-to si3, gou7 tang Tai5-gi2 gian2-kiu3-pan."
        ],
        [
          "(3) 鄉城學苑",
          "(3) Hiong-siann5 Hak8-oan3"
        ],
        [
          "後來較重要兮閣有我含施炳華教授佇「鄉城學苑」成立台語教室，有鄉城建設公司董事長顏惠山兮大力支持。支持台語班嘛贊助河洛歌仔戲，甚至成立鄉城歌仔戲團，嘛因為按呢熟識河洛歌仔戲團兮石文戶，伊攏用台語思考書寫劇本，這個人誠偉大。",
          "Au7-lai5 khah tiong7-iau3 e5 koh u7 goa2 ham7 Si Peng2-hoa5 kau3-siu7 ti7 “Hiong-siann5 Hak8-oan3” seng5-lip8 Tai5-gi2 kau3-sek, u7 Hiong-siann5 Kian3-siat Kong-si tang2-su7-tiunn2 Gan5 Hui7-san e5 tai7-lek8 chi-chhi5. chi-chhi5 Tai5-gi2-pan ma7 chan3-chou7 Ho5-lok8 koa-a2-hi3, sim7-chi3 seng5-lip8 Hiong-siann5 koa-a2-hi3-thoan5, ma7 in-ui7 an2-ne sek8-sai7 Ho5-lok8 koa-a2-hi3-thoan5 e5 Chioh8 Bun5-hou7, i long2 iong7 Tai5-gi2 su-kho2 su-sia2 kiok8-pun2, chit e5 lang5 chiann5 ui2-tai7."
        ],
        [
          "鄉城是另外一個嵌站兮開始，我兮學生有方耀乾、周定邦、許正勳、董峰政、陳泰然、陳正雄、王宗傑、藍淑貞…，濟濟台灣語文界兮人才，府城台語文學兮作家、運動者，差不多攏鄉城學苑培養出來兮，he 著是一個搖籃，對整個台灣語文兮推搡有一定兮功勞。",
          "Hiong-siann5 si7 leng7-goa7 chit8 e5 kham2-cham7 e5 khai-si2, goa2 e5 hak8-seng u7 Png Iau7-khian5, Chiu Teng7-pang, Khou2 Cheng3-hun, Tang2 Hong-cheng3, Tan5 Thai3-jian5, Tan5 Cheng3-hiong5, Ong5 Chong-kiat8, Na5 Siok-cheng..., che7-che7 Tai5-oan5 gi2-bun5-kai3 e5 jin5-chai5, hu2-siann5 Tai5-gi2 bun5-hak8 e5 chok-ka, un7-tong7-chia2, chha-put-to long2 Hiong-siann5 Hak8-oan3 poe5-iong2--chhut-lai5-e5, he tioh8-si7 chit8 e5 io5-na5, tui3 cheng2-ko3 Tai5-oan5 gi2-bun5 e5 chhui-sak u7 it-teng7 e5 kong-lo5."
        ],
        [
          "(4) 菅芒花台灣語文學會",
          "(4) Koann-bang5-hoe Tai5-oan5 Gi2-bun5 Hak8-hoe7"
        ],
        [
          "閣紲落去兮時陣，閣成立台南市兮「菅芒花台灣語文學會」，我是第一任創會兮會長。這個菅芒花台語文學會，伊一直塊生湠，所以後來閣有藍淑貞老師伊去創辦「紅樹林台語文推展協會」，周定邦有伊個人兮「台灣說唱藝術工作室」，閣紲落去兮時陣，許正勳佮in某A-pun5--a （黃金汾）攏是佇遮生枝發葉湠出去兮，in閣另外去創辦「府城台語文推展協會」。",
          "Koh soa3--loh8-khi3 e5 si5-chun7, koh seng5-lip8 Tai5-lam5 chhi7 e5 “Koann-bang5-hoe Tai5-oan5 Gi2-bun5 Hak8-hoe7”, goa2 si7 te7-it jim7 chhong3-hoe7 e5 hoe7-tiunn2. Chit e5 Koann-bang5-hoe Tai5-gi2-bun5 Hak8-hoe7, i it-tit8 teh senn-thoann3, sou2-i2 au7-lai5 koh u7 Na5 Siok-cheng lau7-su i khi3 chhong3-pan7 “Ang5-chhiu7-na5 Tai5-gi2-bun5 Chhui-tian2 Hiap8-hoe7”, Chiu Teng7-pang u7 i ko3-jin5 e5 “Tai5-oan5 Soat-chhiunn3 Ge7-sut8 Kang-chok-sek”, koh soa3--loh8-khi3 e5 si5-chun7, Khou2 Cheng3-hun kap in bou2 A-pun5--a (Ng5 Kim-pun5) long2 si7 ti7 chia senn-ki hoat-hioh8 thoann3--chhut-khi3-e5, in koh leng7-goa7 khi3 chhong3-pan7 “Hu2-siann5 Tai5-gi2-bun5 Chhui-tian2 Hiap8-hoe7”."
        ],
        [
          "(5) 金安出版社",
          "(5) Kim-an Chhut-pan2-sia7"
        ],
        [
          "迄陣時常出去台灣各地方、各縣市、各鄉鎮兮學校演講，後來來到金安出版社。第一擺來「金安」上感動兮是看著辦公廳內面有一幅字寫「請說台語」，因為感覺理念相仝， 著規氣共中學音樂課兮教職攏辭辭兮，專心來做台文，來遮上班。",
          "Hit-chun7 si5-siong5 chhut khi3 Tai5-oan5 kok te7-hng, kok koan7-chhi7, kok hiong-tin3 e5 hak8-hau7 ian2-kang2, au7-lai5 lai5 kau3 Kim-an Chhut-pan2-sia7. Te7-it pai2 lai5 “Kim-an” siong7 kam2-tong7--e5 si7 khoann3 tioh8 pan7-kong-thiann lai7-bin7 u7 chit8 pak ji7 sia2 “chhiann2 soeh Tai5-gi2”, in-ui7 kam2-kak li2-liam7 sio kang5, tioh8 kui-khi3 ka7 tiong-hak8 im-gak8-kho3 e5 kau3-chit long2 si5-si5--e5, choan-sim lai5 cho3 Tai5-bun5, lai5 chia siong7-pan."
        ],
        [
          "我來「金安」做總編輯兼顧問，編「台語文學大系」十四本；閣編書學仔冊，像《增廣昔時賢文》、《台灣三字經》…；紲落去，主編《海翁台語文學雜誌》；閣編國民學校兮台語文學讀本，因為台灣南北四界扑拚去演講、宣傳，目前佇市場兮佔有率聽講是上懸兮。",
          "Goa2 lai5 “Kim-an” cho3 chong2-pian-chip kiam kou3-bun7, pian “Tai5-gi2 Bun5-hak8 Tai7-he7” chap8-si3 pun2; koh pian su-oh8-a2-chheh, chhiunn7 “Cheng-kong2 Sek-si5 Hian5-bun5”, “Tai5-oan5 Sann-ji7-keng”...; soa3--loh8-khi3, chu2-pian “Hai2-ang Tai5-gi2 Bun5-hak8 Chap8-chi3”; koh pian kok-bin5 hak8-hau7 e5 Tai5-gi2 bun5-hak8 thok8-pun2, in-ui7 Tai5-oan5 lam5-pak si3-ke3 phah-piann3 khi3 ian2-kang2, soan-thoan5, bok8-chian5 ti7 chhi7-tiunn5 e5 chiam3-iu2-lut8 thiann kong2 si7 siong7 koan5--e5."
        ],
        [
          "(三) 整理出版台灣民間文學",
          "(Sann) Cheng2-li2 chhut-pan2 Tai5-oan5 bin5-kan bun5-hak8"
        ],
        [
          "會佇現代詩兮創作以外，閣去從事註解古典，整理民間文學台灣褒歌、國風遮兮工課，是因為台語文學有兩個根源：一個是台灣兮民間文學，像講囡仔歌、南管北管、褒歌、歌仔戲兮劇本；閣另外一個根源著是漢語古典文學。這個思考兮養成，我是受著洪惟仁兮啟蒙佮影響，認定講台灣民間文學、古典兮漢文是台灣文學兮基礎肥底，所以我會去做台灣民歌民謠兮研究佮採集，綴鄭坤五先生、許丙丁先生、李獻璋先生兮腳步前進。",
          "E7 ti7 hian7-tai7-si e5 chhong3-chok i2-goa7, koh khi3 chiong5-su7 chu3-kai2 kou2-tian2, cheng2-li2 bin5-kan bun5-hak8 Tai5-oan5 po-koa, kok-hong chiah-e5 khang-khoe3, si7 in-ui7 Tai5-gi2 bun5-hak8 u7 nng7 e5 kin-goan5: chit8 e5 si7 Tai5-oan5 e5 bin5-kan bun5-hak8, chhiunn7 kong2 gin2-a2-koa, lam5-koan2 pak-koan2, po-koa, koa-a2-hi3 e5 kiok8-pun2; koh leng7-goa7 chit8 e5 kin-goan5 tioh8-si7 Han3-gi2 kou2-tian2 bun5-hak8. Chit e5 su-kho2 e5 iong2-seng5, goa2 si7 siu7 tioh8 Ang5 I5-jin5 e5 khe2-beng5 kap eng2-hiong2, jin7-teng7 kong2 Tai5-oan5 bin5-kan bun5-hak8, kou2-tian2 e5 Han3-bun5 si7 Tai5-oan5 bun5-hak8 e5 ki-chhou2 pui5-te2, sou2-i2 goa2 e7 khi3 cho3 Tai5-oan5 bin5-koa bin5-iau5 e5 gian2-kiu3 kap chhai2-chip8, toe3 Tenn7 Khun-ngou2 sian-sinn, Khou2 Peng2-teng sian-sinn, Li2 Hian3-chiong sian-sinn e5 kha-pou7 chian5-chin3."
        ],
        [
          "後來，我感覺嘴唸兮褒歌無夠氣，我家己獨創採集用台灣民間兮七字仔調來套褒歌演唱，有出五塊CD，受著真大兮歡迎，銷路誠好。褒歌兮收集我有兼顧各地方兮版本，嘛無新創作，攏是尊重古早人，像「佮君約佇後壁溝」後壁溝改做「甘蔗溝」，我是採佳里興兮版本，因為阮遐有蕭壟糖廠，所以約會攏約佇甘蔗溝較濟。",
          "Au7-lai5, goa2 kam2-kak chhui3 liam7 e5 po-koa bo5 kau3-khui3, goa2 ka-ti7 tok8-chhong3 chhai2-chip8 iong7 Tai5-oan5 bin5-kan e5 chhit-ji7-a2-tiau7 lai5 tho3 po-koa ian2-chhiunn3, u7 chhut gou7 te3 CD, siu7 tioh8 chin toa7 e5 hoan-geng5, siau-lou7 chiann5 ho2. Po-koa e5 siu-chip8 goa2 u7 kiam-kou3 kok te7-hng e5 pan2-pun2, ma7 bo5 sin chhong3-chok, long2 si7 chun-tiong7 kou2-cha2-lang5, chhiunn7 “kap kun iok ti7 au7-piah-kau” au7-piah-kau kai2-cho3 “kam-chia3-kau”, goa2 si7 chhai2 Ka-li2-heng e5 pan2-pun2, in-ui7 goan2 hia u7 Siau-long2 Thng5-chhiunn2, sou2-i2 iok-hoe7 long2 iok ti7 kam-chia3-kau khah che7."
        ],
        [
          "戰後比我較早兮有張裕宏教授編兮 《台灣風》，佮簡上仁兮《心內話》，另外李獻璋兮《台灣民間文學集》、吳瀛濤兮《台灣諺語》，我編《台灣國風》攏有參考著。我佇洪惟仁兮台語文摘社有出版一本《台灣國風》，後來台南縣文化中心請我主編 《台灣褒歌》上下兩冊，互相無重複。我即馬有塊想，欲來好好仔整理、出版所有兮台灣國風、歌仔簿。",
          "Chian3-au7 pi2 goa2 khah cha2--e5 u7 Tiunn Ju7-hong5 kau3-siu7 pian e5 “Tai5-oan5-hong”, kap Kan2 Siong7-jin5 e5 “Sim-lai7-oe7”, leng7-goa7 Li2 Hian3-chiong e5 “Tai5-oan5 Bin5-kan Bun5-hak8-chip8”, Gou5 Eng5-to5 e5 “Tai5-oan5 Gan7-gi2”, goa2 pian “Tai5-oan5 Kok-hong” long2 u7 chham-kho2--tioh8. Goa2 ti7 Ang5 I5-jin5 e5 Tai5-gi2 Bun5-thiah-sia7 u7 chhut-pan2 chit8 pun2 “Tai5-oan5 Kok-hong”, au7-lai5 Tai5-lam5 koan7 Bun5-hoa3 Tiong-sim chhiann2 goa2 chu2-pian “Tai5-oan5 Po-koa” siong7-ha7 nng7 chheh, hou7-siong bo5 tiong5-hok8, Goa2 chit-ma2 u7 teh siunn7, beh lai5 ho2-ho2-a2 cheng2-li2, chhut-pan2 sou2-u7 e5 Tai5-oan5 kok-hong, koa-a2-phou7."
        ],
        [
          "(四) 創辦台語文刊物",
          "(Si3) chhong3-pan7 Tai5-gi2-bun5 khan-but8"
        ],
        [
          "過去《蕃薯詩刊》有出版七期，佇文學界兮評價誠懸，算講戰後第一本兮台語文學刊物。1993年我去美國演講兮時，有唸《台文通訊》兮文章乎台灣兮同鄉欣賞，印象上深兮是有唸陳雷兮散文〈若是時間會倒轉去〉、蕃薯同仁兮詩佮我家己兮台語詩，攏反應誠好。",
          "Koe3-khi3 “Han-chi5 Si-khan” u7 chhut-pan2 chhit ki5, ti7 bun5-hak8-kai3 e5 pheng5-ke3 chiann5 koan5, sng3 kong2 chian3-au7 te7-it pun2 e5 Tai5-gi2 bun5-hak8 khan-but8. 1993 ni5 goa2 khi3 Bi2-kok ian2-kang2 e5 si5, u7 liam7 “Tai5-bun5 Thong-sin3” e5 bun5-chiunn hou7 Tai5-oan5 e5 tong5-hiong him-siong2, in3-siong2 siong7 chhim--e5 si7 u7 liam7 Tan5 Lui5 e5 san3-bun5 “Na7 si7 si5-kan e7 to3-tng2--khi3”, Han-chi5 tong5-jin5 e5 si kap goa2 ka-ti7 e5 Tai5-gi2-si, long2 hoan2-eng3 chiann5 ho2."
        ],
        [
          "後來蔡金安先生創刊《海翁台語文學雜誌》，由我擔任總編輯，出版到今，攏無脫期，這是一個奇蹟。阮毋單有文字，閣有CD 兮有聲出版。雜誌上大兮特色著是行文學兮路，所以詩攏囥佇頭前，因為詩是文學兮前鋒部隊；第二著是參國民學校、國中兮本土語文教學結合，按呢即會凍生存，尤其是滿足後來國小教育對台語演講稿兮需要，嘛透過雜誌幫忙解決母語教學上兮疑難雜症，變成一個溝通兮橋樑，著因為按呢證明這本雜誌有市場競爭兮活力，全台灣大間兮書局攏有塊經銷。",
          "Au7-lai5 Chhoa3 Kim-an sian-sinn chhong3-khan “Hai2-ang Tai5-gi2 Bun5-hak8 Chap8-chi3”, iu5 goa2 tam-jim7 chong2-pian-chip, chhut-pan2 kau3-tann, long2 bo5 thoat-ki5, che si7 chit8 e5 ki5-chek. Goan2 m7-tann7 u7 bun5-ji7, koh u7 CD e5 iu2-siann chhut-pan2. Chap8-chi3 siong7 toa7 e5 tek8-sek tioh8-si7 kiann5 bun5-hak8 e5 lou7, sou2-i2 si long2 khng3 ti7 thau5-cheng5, in-ui7 si si7 bun5-hak8 e5 chian5-hong pou7-tui7; te7-ji7 tioh8-si7 chham kok-bin5 hak8-hau7, kok-tiong e5 pun2-thou2 gi2-bun5 kau3-hak8 kiat-hap8, an2-ne chiah e7-tang3 seng-chun5, iu5-ki5 si7 boan2-chiok au7-lai5 kok-sio2 kau3-iok8 tui3 Tai5-gi2 ian2-kang2-ko2 e5 su-iau3, ma7 thau3-koe3 chap8-chi3 pang-bang5 kai2-koat bu2-gi2 kau3-hak8 siong7 e5 gi5-lan5 chap8-cheng3, pian3-seng5 chit8 e5 ko-thong e5 kio5-niu5, tioh8 in-ui7 an2-ne cheng3-beng5 chit pun2 chap8-chi3 u7 chhi7-tiunn5 keng7-cheng e5 oah8-lek8, choan5 Tai5-oan5 toa7 keng e5 chu-kiok8 long2 u7 teh keng-siau."
        ],
        [
          "對台語書寫形式e5想法",
          "Tui3 Tai5-gi2 su-sia2 heng5-sek e5 siunn7-hoat"
        ],
        [
          "我早期用教會羅馬字，一站仔爾，後來著用TLPA,有受著洪惟仁兮淡薄仔影響，論真受著王育德兮影響誠大。因為王育德將教會羅馬字兮調號改做數字，誠方便，受著用數字兮影響，後來即有TLPA,我閣改良TLPA。因為羅馬字有東時仔傷長，竹篙鬥菜刀，欲含豆腐干兮漢字真歹鬥做伙，所以我著將chh (教羅)、tsh (TLPA) 改做「c」，ch (教羅)、ts (TLPA) 改做「z」，按呢較昧漢字佮羅馬字做伙，破壞版面，美感完全喪失。",
          "Goa2 cha2-ki5 iong7 kau3-hoe7 Lo5-ma2-ji7, chit8-cham7-a2 nia5, au7-lai5 tioh8 iong7 TLPA, u7 siu7 tioh8 Ang5 I5-jin5 e5 tam7-poh8-a2 eng2-hiong2, lun7-chin siu7 tioh8 Ong5 Iok8-tek e5 eng2-hiong2 chiann5 toa7. In-ui7 Ong5 Iok8-tek chiong kau3-hoe7 Lo5-ma2-ji7 e5 tiau7-ho7 kai2-cho3 sou3-ji7, chiann5 hong-pian7, siu7 tioh8 iong7 sou3-ji7 e5 eng2-hiong2, au7-lai5 chiah u7 TLPA, goa2 koh kai2-liong5 TLPA. In-ui7 Lo5-ma2-ji7 u7 tang-si5-a2 siunn tng5, tek-ko tau3 chhai3-to, beh ham7 tau7-hu7-koann e5 Han3-ji7 chin phainn2 tau3 cho3-hoe2, sou2-i2 goa2 tioh8 chiong chh (kau3-lo5), tsh (TLPA) kai2-cho3 “c”, ch (kau3-lo5), ts (TLPA) kai2-cho3 “z”, an2-ne khah be7 Han3-ji7 kap Lo5-ma2-ji7 cho3-hoe2, pho3-hoai7 pan2-bin7, bi2-kam2 oan5-choan5 song3-sit."
        ],
        [
          "咱即馬教育部已經公告新兮台羅文字出來矣，目前是有一個共識，著是講佇公兮立場，像講國民學校兮台語教科書，一律攏用台羅，《海翁台語文學雜誌》也用新兮台羅矣。個人兮著作著無勉強，但是佇教育推廣兮立場，咱是愛有一套較標準兮，雖然逐家無百分之百兮滿意，但欲做到十全十美逐家攏滿意he無可能，總是逐家愛退一步。",
          "Lan2 chit-ma2 Kau3-iok8-pou7 i2-keng kong-ko3 sin e5 Tai5-lo5 bun5-ji7 chhut--lai5-a, bok8-chian5 si7 u7 chit8 e5 kiong7-sek, tioh8-si7 kong2 ti7 kong e5 lip8-tiunn5, chhiunn7 kong2 kok-bin5 hak8-hau7 e5 Tai5-gi2 kau3-kho-su, it-lut8 long2 iong7 Tai5-lo5, “Hai2-ang Tai5-gi2 Bun5-hak8 Chap8-chi3” ia7 iong7 sin e5 Tai5-lo5--a. Ko3-jin5 e5 tu3-chok tioh8 bo5 bian2-kiong2, tan7-si7 ti7 kau3-iok8 chhui-kong2 e5 lip8-tiunn5, lan2 si7 ai3 u7 chit8 tho3 khah piau-chun2--e5, sui-jian5 tak8-ke bo5 pah-hun chi pah e5 moa2-i3, tan7 beh cho3 kau3 sip8-choan5 sip8-bi2 tak8-ke long2 moa2-i3 he bo5 kho2-leng5, chong2--si7 tak8-ke ai3 the3 chit8 pou7."
        ],
        [
          "對台語文未來發展e5期待kap盼望",
          "Tui3 Tai5-gi2-bun5 bi7-lai5 hoat-tian2 e5 ki5-thai7 kap phan3-bang7"
        ],
        [
          "羅馬字兮部份已經標準化，教育部嘛已經公告矣，我希望逐家放棄成見，台灣語文界團結一致，做伙合作，攏用這套，這是第一個向望。",
          "Lo5-ma2-ji7 e5 pou7-hun7 i2-keng piau-chun2-hoa3, Kau3-iok8-pou7 ma7 i2-keng kong-ko3--a, goa2 hi-bang7 tak8-ke hong3-khi3 seng5-kian3, Tai5-oan5 gi2-bun5-kai3 thoan5-kiat it-ti3, cho3-hoe2 hap8-chok, long2 iong7 chit tho3, che si7 te7-it e5 ng3-bang7."
        ],
        [
          "第二個向望是佇無久兮將來，教育部嘛會凍公告台語常用漢字，乎逐家有參考遵循兮依據，漢字嘛會凍行向標準化兮路途。希望漢佮羅會凍好好仔來鬥陣，我嘛是比較較贊成鄭良偉兮文學主張、書寫方式，以漢字作主體，用羅馬字來補助，來完成台灣話文字化兮使命。",
          "Te7-ji7 e5 ng3-bang7 si7 ti7 bo5 ku2 e5 chiong-lai5, Kau3-iok8-pou7 ma7 e7-tang3 kong-ko3 Tai5-gi2 siong5-iong7 Han3-ji7, hou7 tak8-ke u7 chham-kho2 chun-sun5 e5 i-ku3, Han3-ji7 ma7 e7-tang3 kiann5 hiong3 piau-chun2-hoa3 e5 lou7-tou5. Hi-bang7 Han3 kap Lo5 e7-tang3 ho2-ho2-a2 lai5 tau3-tin7, goa2 ma7 si7 pi2-kau3 khah chan3-seng5 Tenn7 Liong5-ui2 e5 bun5-hak8 chu2-tiunn, su-sia2 hong-sek, i2 Han3-ji7 cho3 chu2-the2, iong7 Lo5-ma2-ji7 lai5 pou2-chou7, lai5 oan5-seng5 Tai5-oan5-oe7 bun5-ji7-hoa3 e5 su2-beng7."
        ],
        [
          "第三，台語文學兮前途佇創作，毋是佇文學兮研究、論述，所以王育德在生有講過：十篇論文輸一首詩、輸一篇文學作品，所以我個人兮期待，希望台灣語文界兮詩人、作家，逐家用心來寫作，以阿母兮語言寫出咱台灣人心內兮感情思想，台灣人對未來兮期待佮心內兮眠夢，創造有血有尊嚴兮台灣文學。",
          "Te7-sann, Tai5-gi2 bun5-hak8 e5 chian5-tou5 ti7 chhong3-chok, m7 si7 ti7 bun5-hak8 e5 gian2-kiu3, lun7-sut8, sou2-i2 Ong5 Iok8-tek chai7-senn u7 kong2--koe3: chap8 phinn lun7-bun5 su chit8 siu2 si, su chit8 phinn bun5-hak8 chok-phin2, sou2-i2 goa2 ko3-jin5 e5 ki5-thai7, hi-bang7 Tai5-oan5 gi2-bun5-kai3 e5 si-jin5, chok-ka, tak8-ke iong7-sim lai5 sia2-chok, i2 a-bu2 e5 gi2-gian5 sia2 chhut lan2 Tai5-oan5-lang5 sim-lai7 e5 kam2-cheng5 su-siong2, Tai5-oan5-lang5 tui3 bi7-lai5 e5 ki5-thai7 kap sim-lai7 e5 bin5-bang7, chhong3-cho7 u7 hoeh u7 chun-giam5 e5 Tai5-oan5 bun5-hak8."
        ],
        [
          "整理者：林芷琪",
          "Cheng2-li2-chia2: Lim5 Chi2-ki5"
        ]
      ],
      "篇名": "對鹽分地帶來兮詩人歌手"
    }
  ]
}
