{
  "作者": "黃齡儀",
  "出版年": "1999",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "阮愛个無外儕，只要平平安安出門，快快樂樂去讀冊。",
          "Goan2 ai3 e5 bo5 goa7 che7, chi2-iau3 peng5-peng5-an-an chhut-mng5, khoai3-khoai3-lok8-lok8 khi3 thak8-chheh."
        ],
        [
          "各位評判先生，各位老師，各位小朋友，逐家好！今旦日我所卜演講个題目是「去學校个路裡」「去學校个路裡」。",
          "Kok-ui7 pheng5-phoann3 sian-sinn, kok-ui7 lau7-su, kok-ui7 sio2-peng5-iu2, tak8-ke ho2! Kin-a2-jit8 goa2 sou2 beh ian2-kang2 e5 te5-bak8 si7“khi3 hak8-hau7 e5 lou7--nih”“khi3 hak8-hau7 e5 lou7--nih”."
        ],
        [
          "下早起仔我若冊包仔揹咧，卜去學校讀冊，著會想著老師个三講四吩咐，每日所交待个話，老師講愛遵守交通規矩，愛著排隊，行路愛倚路邊，過路愛注意，毋通散開，毋通去路邊買物，老師交待甲有夠周至，阮嘛記心記智，毋敢放袂記。",
          "E7-chai2-khi2-a2 goa2 na7 chheh-pau-a2 phainn7 leh, beh khi3 hak8-hau7 thak8-chheh, tioh8 e7 siunn7 tioh8 lau7-su e5 sann kong2 si3 hoan-hu3, mui2 jit8 sou2kau-tai3e5 oe7, lau7-su kong2 ai3 chun-siu2 kau-thongkui-ki2, ai3 tioh8 pai5-tui7, kiann5-lou7 ai3 oa2 lou7-pinn, koe3-lou7 ai3 chu3-i3, m7-thang soann3-khui, m7-thang khi3 lou7-pinn be2 mih8, lau7-su kau-tai3 kah u7-kau3 chiu-chi3, goan2 ma7 ki3-sim ki3-ti3, m7kann2 pang3 be7 ki3."
        ],
        [
          "最近排路隊个小朋友愈來愈少，予爸爸媽媽載个愈來愈儕，歸條路變成人佮車相揳，學校个老師輪流去顧路口，跤手愈來愈無夠，連社區个愛心爸爸、愛心媽媽佮交通警察嘛攏無閒來鬥。",
          "Choe3-kin7 pai5 lou7-tui7 e5 sio2-peng5-iu2 ju2 lai5 ju2 chio2, hou7 pa-pa ma-ma chai3 e5 ju2 lai5 ju2 che7, kui tiau5 lou7 pian3-seng5 lang5 kap chhia siokheh, hak8-hau7 e5 lau7-su lun5-liu5 khi3 kou3 lou7-khau2, kha-chhiu2 ju2 lai5 ju2 bo5-kau3, lian5 sia7-khu e5 ai3-sim pa-pa, ai3-sim ma-ma kap kau-thong keng2-chhat ma7 long2 bo5-eng5 lai5 tau3."
        ],
        [
          "行佇路裡，阮上介驚个著是看著白色个記號，因為每一个白色个記號，著表示佇遐有發生過車禍，毋知有外儕人受傷，毋知有外儕人失去寶貴个性命，予阮想著有夠驚。",
          "Kiann5 ti7 lou7--nih, goan2 siong7 kai3 kiann e5 tioh8 si7 khoann3 tioh8 peh8-sek e5 ki3-ho7, in-ui7 mui2 chit8 e5 peh8-sek e5 ki3-ho7, tioh8 piau2-si7 ti7 hiau7 hoat-seng koe3 chhia-ho7, m7chai u7goa7 che7 lang5 siu7-siong, m7chai u7 goa7 che7 lang5 sit-khi3 po2-kui3 e5 senn3-mia7, hou7 goan2 siunn7 tioh8 u7-kau3 kiann."
        ],
        [
          "路裡个車親像運動會塊走相拚，後面个車追頭前个車，大台車迮細台車，細台車掠過大台車，一台一台攏塊拚命，阮徛佇路邊是按呢提心吊膽，拜託各位司機老大个啊！請愛惜恁个性命，嘛請汝疼惜阮遮个囡仔囝。",
          "Lou7--nih e5 chhia chhin-chhiunn7 un7-tong7-hoe7 teh chau2-sio-piann3, au7-bin7 e5 chhia tui thau5-cheng5 e5 chhia, toa7-tai5 chhiajiokse3 tai5 chhia, se3tai5 chhia liah8 koe3 toa7-tai5 chhia, chit8 tai5 chit8 tai5 long2 teh piann3-mia7, goan2khia7 ti7 lou7-pinn si7 an2-ne the5-sim tiau3-tann2, pai3-thok kok-ui7 su-ki lau2-toa7 e5 ah! Chhiann2 ai3-sioh lin2 e5 senn3-mia7, ma7 chhiann2 li2 thiann3-sioh goan2 chiah-e5 gin2-a2-kiann2."
        ],
        [
          "行到十字路口，老師講看著紅燈著愛停咧，看著青燈才會凍過，但是阮看著个情形毋是按呢，行路个、騎車个、駛車个，不管紅燈青燈照常共衝過去，阮个糾察隊若兩爿共閘咧，卜予阮排路隊个小朋友過，著一直喝「卡緊咧！」「卡緊咧！」予阮走甲喘phenn3-phenn3，各位朋友啊，拜託咧，請恁等一下，予阮安全通過。",
          "Kiann5 kau3 sip8-ji7-lou7-khau2, lau7-su kong2 khoann3 tioh8 ang5-teng tioh8-ai3 theng5 leh, khoann3 tioh8 chhenn-teng chiah e7-tang3 koe3, tan7-si7 goan2 khoann3 tioh8 e5 cheng5-heng5 m7si7 an2-ne, kiann5-lou7 e5, khia5-chhia e5, sai2-chhia e5, m7-koan2 ang5-teng chhenn-teng chiau3-siong5 ka7 chhiong--koe3-khi3, goan2 e5 kiu3-chhat-tui7 na7 nng7 peng5 ka7chah8 leh, beh hou7 goan2 pai5 lou7-tui7 e5 sio2-peng5-iu2 koe3, tioh8 it-tit8 hoah“khah kin2 leh!”“khah kin2 leh!”hou7 goan2 chau2 kah chhoan2-phenn3-phenn3, kok-ui7 peng5-iu2 ah, pai3-thok leh, chhiann2 lin2 tan2 chit8-e7, hou7 goan2 an-choan5 thong-koe3."
        ],
        [
          "逐家攏知影路口那親像虎口，是危險个所在，逐工出出入入愛經過路口誠儕擺，逐家攏希望會凍快快樂樂出門，平平安安倒轉來，阮只是一个讀冊囡仔，阮愛个無外儕，只要平平安安出門，快快樂樂去讀冊，但是愛按怎做卡會凍達成阮个願望，我想也是照老師个交待，現在著請逐家來做看眛：",
          "Tak8-ke long2 chai-iann2 lou7-khau2 na2 chhin-chhiunn7 hou2-khau2, si7 gui5-hiam2 e5 sou2-chai7, tak8 kang chhut-chhut jip8-jip8 ai3 keng-koe3 lou7-khau2 chiann5 che7 pai2, tak8-ke long2 hi-bang7 e7-tang3 khoai3-khoai3 lok8-lok8 chhut-mng5, peng5-peng5 an-an to3-tng2--lai5, goan2 chi2-si7 chit8 e5 thak8-chheh gin2-a2, goan2 ai3 e5 bo5 goa7 che7, chi2-iau3 peng5-peng5 an-an chhut-mng5, khoai3-khoai3 lok8-lok8 khi3 thak8-chheh, tan7-si7 ai3 an2-choann2 cho3 khah e7-tang3 tat8-seng5 goan2 e5 goan7-bang7, goa2 siunn7 ia7 si7 chiau3 lau7-su e5 kau-tai3, hian7-chai7 tioh8 chhiann2 tak8-ke lai5 cho3 khoann3mai7:"
        ],
        [
          "第一、愛遵守規矩。",
          "Te7-it, ai3 chun-siu2 kui-ki2."
        ],
        [
          "第二、駛車保持距離。",
          "Te7-ji7, sai2-chhia po2-chhi5 ku7-li5."
        ],
        [
          "第三、毋通超速，毋通相拚。",
          "Te7-sann, m7-thang chhiau-sok, m7-thang sio-piann3."
        ],
        [
          "第四、踅頭斡角，請小心注意。",
          "te7-si3,seh8-thau5 oat-kak, chhiann2 sio2-sim chu3-i3."
        ],
        [
          "第五、看前後無車卡過路。",
          "Te7-gou7, khoann3 cheng5-au7 bo5 chhia khah koe3-lou7."
        ],
        [
          "第六、紅燈停，青燈行，穩篤篤。",
          "Te7-lak8, ang5-teng theng5, chhenn-teng kiann5, un2-tak-tak."
        ],
        [
          "第七、行路駛車照順序。",
          "Te7-chhit, kiann5-lou7 sai2-chhia chiau3 sun7-si7."
        ],
        [
          "第八、交通標誌愛看予詳細。",
          "Te7-peh, kau-thong piau-chi3 ai3 khoann3 hou7 siong5-se3."
        ],
        [
          "第九、啉酒了後，毋通駛車亂亂走。",
          "Te7-kau2, lim-chiu2 liau2-au7, m7-thang sai2-chhia loan7-loan7 chau2."
        ],
        [
          "第十、交通安全做予到，逐家快樂閣逍遙。",
          "Te7-chap8, kau-thong an-choan5 cho3 hou7 kau3, tak8-ke khoai3-lok8 koh siau-iau5."
        ],
        [
          "去學校个路裡，老師个話閣攏記椆椆，到學校頭前个路口，著看著老師佮愛心媽媽佇遐塊等候，卜予阮過路入去學校。我知影攏是代替爸爸媽媽來共咱關心、照顧。無惜著艱苦，付出个愛心，咱才會凍平平安安出門，快快樂樂去讀冊，我會永遠永遠感謝，永遠永遠祝福，祝福平安順序，勇健食百二，嘛卜祝福在座个每一个恁逐家萬事如意，今旦日我个演講著講到遮為止。多謝各位！",
          "Khi3 hak8-hau7 e5 lou7--nih, lau7-su e5 oe7 koh long2 ki3 tiau5-tiau5, kau3 hak8-hau7 thau5-cheng5 e5 lou7-khau2, tioh8 khoann3 tioh8 lau7-su kap ai3-sim ma-ma ti7 hia teh tan2-hau7, in beh hou7 goan2 koe3-lou7 jip8khi3 hak8-hau7. Goa2 chai-iann2 in long2 si7 tai7-the3 pa-pa ma-ma lai5 ka7 lan2 koan-sim, chiau3-kou3. In bo5 sioh tioh8 kan-khou2, hu3-chhut in e5 ai3-sim, lan2 chiah e7-tang3 peng5-peng5 an-an chhut-mng5, khoai3-khoai3 lok8-lok8 khi3 thak8-chheh, goa2 e7 eng2-oan2 eng2-oan2 kam2-sia7 in, eng2-oan2 eng2-oan2 chiok-hok in, chiok-hok in peng5-an sun7-si7, iong2-kiann7 chiah8 pah-ji7, ma7 beh chiok-hok chai7-cho7 e5 mui2 chit8 e5 lin2 tak8-ke ban7-su7 ju5-i3, kin-a2-jit8 goa2 e5 ian2-kang2 tioh8 kong2 kau3 chia ui5-chi2. To-sia7 kok-ui7!"
        ]
      ],
      "篇名": "去學校个路裡"
    }
  ]
}
