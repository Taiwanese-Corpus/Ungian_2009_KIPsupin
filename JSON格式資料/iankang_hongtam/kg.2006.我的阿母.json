{
  "作者": "無",
  "出版年": "2006",
  "出版者": "無",
  "文類": "演講訪談",
  "書寫系統": "漢字",
  "資料": [
    {
      "段": [
        [
          "阮學台語綴老母，腔口出世自然有；講到阮兜的阿母，嫁來海口作新婦；",
          "Goan2 oh8 Tai5-gi2 toe3 lau7-bu2, khiunn-khau2 chhut-si3 chu7-jian5 u7; kong2 kau3 goan2 tau e5 a-bu2, ke3 lai5 hai2-khau2 cho3 sin-pu7;"
        ],
        [
          "個性溫純若豆腐，輕聲細說上可取；性地若揭練功夫，姿勢媠喟像跳舞。",
          "Ko3-seng3 un-sun5 na2 tau7-hu7, khin-siann se3-soeh siong7 kho2-chhu2; seng3-te7 na7 gia5 lian7 kang-hu, chu-se3 sui2-khui3 chhiunn7 thiau3-bu2."
        ],
        [
          "親愛的評審老師，各位在座的囡仔兄、囡仔姊，逐家好：我是第七號，今仔日我欲講的題目是：我的阿母，阮阿母。",
          "Chhin-ai3 e5 pheng5-sim2 lau7-su, kok-ui7 chai7-cho7 e5 gin2-a2-hiann, gin2-a2-che2, tak8-ke ho2: goa2 si7 te7-chhit ho7, kin-a2-jit8 goa2 beh kong2 e5 te5-bak8 si7: goa2 e5 a-bu2, goan2 a-bu2."
        ],
        [
          "「台灣名產歸大堆，偏偏無愛來食魚」，阿母明知影我上討厭魚仔的臭臊味，擱一直呵咾講：「白帶魚鹹芳仔鹹芳」；明知影我上驚魚刺，擱一直教我正爿咬一喙，倒爿咬一下，中央龍骨共伊閃過去。阿母看我目頭拍結，著好聲好說一直講，魚肉有偌好拄偌好。講若伊咧講，我攏無咧共伊信斗。著按呢，若是看著阿姊食飽，小弟我嘛假影食飽囉！這時陣，阿母著發性地講：「限你五分鐘以內食完。」我著應喙講：「哪有可能。」",
          "“Tai5-oan5 beng5-san2 kui toa7-tui, phian-phian bo5-ai3 lai5 chiah8 hi5”, A-bu2 beng5 chai-iann2 goa2 siong7 tho2-ia3 hi5-a2 e5 chhau3-chho-bi7, koh it-tit8 o-lo2 kong2: “Peh8-toa3-hi5 kiam5-phang-a2 kiam5-phang”; beng5 chai-iann2 goa2 siong7 kiann hi5-chhi3, koh it-tit8 ka3 goa2 chiann3-peng5 ka7 chit8 chhui3, to3-peng5 ka7 chit8-e7, tiong-ng liong5-kut ka7 i siam2--koe3-khi3. A-bu2 khoann3 goa2 bak8-thau5 phah-kat, tioh8 ho2-siann ho2-soeh it-tit8 kong2, hi5-bah u7 joa7 ho2 tu2 joa7 ho2. Kong2 na2 i leh kong2, goa2 long2 bo5 leh ka7 i sin3-tau2. Tioh8 an2-ne, na7 si7 khoann3 tioh8 a-chi2 chiah8-pa2, sio2-ti7 goa2 ma7 ke2-iann2 chiah8-pa2 loh! Chit si5-chun7, a-bu2 tioh8 hoat seng3-te7 kong2: “Han7 li2 gou7 hun-cheng i2-lai7 chiah8 oan5.” Goa2 tioh8 in3 chhui3 kong2: “Nah u7 kho2-leng5.”"
        ],
        [
          "啥知影這聲慘囉，阿母隨擱講：「二分鐘，你若無食完，按呢到明仔載你啥物攏袂當食。」我一下著驚，鼻仔捏咧趕緊食。食佫賰三十秒的時陣，我緊張佫目屎流、目屎滴，阿母就勻勻仔講：「你看！分半鐘著食一半，我擱予你五分鐘，一定食會了。趕緊拍拚食，若無，枵到明仔載，你著會大腸告小腸！」喙是按呢講，兩蕊目睭擱佇邊仔金金顧，有軟亦有硬，這就是阮阿母。",
          "Siang2 chai-iann2 chit-siann chham2 loh, A-bu2 sui5 koh kong2: “Nng7 hun-cheng, li2 na7 bo5 chiah8 oan5, an2-ne kau3 bin5-a2-chai3 li2 siann2-mih long2 be7-tang3 chiah8.” Goa2 chit8-e7 tioh8-kiann, phinn7-a2 liam3 leh koann2-kin2 chiah8. Chiah8 koh chhun sann-chap8 bio2 e5 si5-chun7, goa2 kin2-tiunn kah bak8-sai2 lau5, bak8-sai2 tih, a-bu2 to7 un5-un5-a2 kong2: “Li2 khoann3! Hun poann3 cheng tioh8 chiah8 chit8-poann3, goa2 koh hou7 li2 gou7 hun-cheng, it-teng7 chiah8 e7 liau2. Koann2-kin2 phah-piann3 chiah8, na7 bo5, iau kau3 bin5-a2-chai3, li2 tioh8 e7 toa7-tng5 ko3 sio2-tng5!” Chhui3 si7 an2-ne kong2, nng7 lui2 bak8-chiu koh ti7 pinn-a2 kim-kim kou3, u7 nng2 iah u7 nge7, che to7 si7 goan2 a-bu2."
        ],
        [
          "毋是我咧「賣茶講茶芳，賣花講花紅。」阮阿母實在有夠厲害，做事志攏是輸人毋輸陣，若拄著困難，攏是抱著「拍斷手骨顛倒勇」的精神去面對問題。阮阿爸是去中國做生意的台商，歸年迵天親像攏蹛佇中國，所有的親情朋友攏會煩惱，驚講阿爸會迎新棄舊。顛倒阮阿母伊老神在在，交待阿爸講：「樹頭著徛予在，樹尾才袂做風颱。」",
          "M7 si7 goa2 leh “be7 te5 kong2 te5 phang, be7 hoe kong2 hoe ang5.” Goan2 a-bu2 sit8-chai7 u7-kau3 li7-hai7, cho3 tai7-chi3 long2 si7 su lang5 m7 su tin7, Na7 tu2 tioh8 khun3-lan5, long2 si7 pho7 tioh8 “phah tng7 chhiu2-kut tian-to3 iong2” e5 cheng-sin5 khi3 bin7-tui3 bun7-te5. Goan2 a-pa3 si7 khi3 Tiong-kok cho3 seng-li2 e5 Tai5-siong, kui-ni5 thang3-thinn chhin-chhiunn7 long2 toa3 ti7 Tiong-kok, Sou2-u7 e5 chhin-chiann5 peng5-iu2 long2 e7 hoan5-lo2, kiann kong2 a-pa3 e7 geng5 sin khi3 ku7. Tian-to3 goan2 a-bu2 i lau7-sin5 chai7-chai7, kau-tai3 a-pa3 kong2: “Chhiu7-thau5 tioh8 khia7 hou7 chai7, chhiu7-boe2 chiah be7 cho3 hong-thai.”"
        ],
        [
          "人講：「好貓管百家。」阮阿母是家婆歸條街。規工無閒東、無閒西，毋若是厝內的事志做佫真頂真，連大樓的樓梯、停車場遐呢仔垃圾，伊嘛攏無計較，恬恬咧拚掃。逐工透早，阿母攏穿賀媠噹噹，去阮學校做義工。阿母共我講：「佇學校的時陣，袂使撒奶，因為今仔日伊欲做逐家的阿母。」",
          "Lang5 kong2: “Ho2-niau koan2 pah ke.” Goan2 a-bu2 si7 ke-po5 kui tiau5 ke. Kui kang bo5-eng5 tang, bo5-eng5 sai, m7-na7 si7 chhu3-lai7 e5 tai7-chi3 cho3 kah chin teng2-chin, lian5 toa7-lau5 e5 lau5-thui, theng5-chhia-tiunn5 hiah-ni7-a2 pun3-so3, i ma7 long2 bo5 ke3-kau3, tiam7-tiam7 leh piann3-sau3. Tak8 kang thau3-cha2, a-bu2 long2 chheng7 hou7 sui2-tang-tang, khi3 goan2 hak8-hau7 cho3 gi7-kang. A-bu2 ka7 goa2 kong2: “Ti7 hak8-hau7 e5 si5-chun7, be7-sai2 sai-nai, in-ui7 kin-a2-jit8 i beh cho3 tak8-ke e5 a-bu2.”"
        ],
        [
          "若拄到歇睏日，阮著一擺轉去阿嬤兜做新婦，一擺轉去後頭厝做查某囝。高速公路一逝路躼躼長，我坐佇後壁，看阿母專心駛車的模樣，著感覺真幸福。阿母逐工認真拍拼，予伊身軀邊的人攏會當幸福過日，這著是我的阿母。",
          "Na7 tu2 kau3 hioh-khun3-jit8, goan2 tioh8 chit8 pai2 tng2 khi3 a-ma2 tau cho3 sin-pu7, chit8 pai2 tng2 khi3 au7-thau5-chhu3 cho3 cha-bou2-kiann2. Ko-sok kong-lou7 chit8 choa7 lou7 lo3-lo3-tng5, goa2 che7 ti7 au7-piah, khoann3 a-bu2 choan-sim sai2-chhia e5 bou5-iunn7, tioh8 kam2-kak chin heng7-hok. A-bu2 tak8 kang jin7-chin phah-piann3, hou7 i sin-khu-pinn e5 lang5 long2 e7-tang3 heng7-hok koe3 jit8, che tioh8 si7 goa2 e5 a-bu2."
        ],
        [
          "今仔日我的演講到遮結束，多謝，魯力。",
          "Kin-a2-jit8 goa2 e5 ian2-kang2 kau3 chia kiat-sok, to-sia7, lou2-lat8."
        ]
      ],
      "篇名": "我的阿母"
    }
  ]
}
