{
  "作者": "楊丹宏",
  "出版年": "2008",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "各位評審、各位來賓，逐家好，我是第七號，今仔日我所欲演講的題目是：我若是一欉樹仔。",
          "Kok-ui7 pheng5-sim2, kok-ui7 lai5-pin, tak8-ke ho2, goa2 si7 te7-chhit ho7, kin-a2-jit8 goa2 sou2 beh ian2-kang2 e5 te5-bak8 si7: goa2 na7 si7 chit8 chang5 chhiu7-a2."
        ],
        [
          "我若是一欉樹仔，我想欲做一欉樟仔樹。我toa3佇花蓮，台九丙線往鯉魚潭彼choa7公路的路邊，恁若駛車欲來鯉魚潭chhit-tho5，就會看著我。恁經過一段青色磅空的時，我佮我的兄弟姊妹就排佇遐，親像五星級大飯店門口的服務生共款，si-si-sut-sut、sinn-sinn-soainn-soainn，唱歌ka7逐家相借問。",
          "Goa2 na7 si7 chit8 chang5 chhiu7-a2, goa2 siunn7 beh cho3 chit8 chang5 chiunn-a2-chhiu7. Goa2 toa3 ti7 Hoa-lian, tai5-kau2 piann2-soann3 ong2 Li2-hi5-tham5 hit choa7 kong-lou7 e5 lou7-pinn, lin2 na7 sai2-chhia beh lai5 Li2-hi5-tham5 chhit-tho5, to7 e7 khoann3 tioh8 goa2. Lin2 keng-koe3 chit8 toann7 chhenn-sek pong7-khang e5 si5, goa2 kah goa2 e5 hiann-ti7 chi2-moe7 to7 pai5 ti7 hia, chhin-chhiunn7 ngou2-chhenn-kip toa7-png7-tiam3 mng5-khau2 e5 hok8-bu7-seng kang7-khoan2, si-si-sut-sut, sinn-sinn-soainn-soainn, chhiunn3-koa ka7 tak8-ke sio-chioh-mng7."
        ],
        [
          "自細漢，我佮我的兄弟姊妹，予修路的工人種佇遮。細漢的時陣，逐年的熱天時，我攏真驚惶，驚雄雄來的大風颱會ka7我at斷，甚至ka7我規欉挽起來。阮逐家手牽手、心連心，度過一擺閣一擺的難關。一枝草、一點露，逐工吸收日頭佮土地帶予阮的養分，一日一日勻勻仔大漢，心內的孤單佮驚惶，才漸漸仔無去。",
          "Chu7 se3-han3, goa2 kah goa2 e5 hiann-ti7 chi2-moe7, hou7 siu-lou7 e5 kang-lang5 cheng3 ti7 chia. Se3-han3 e5 si5-chun7, tak8 ni5 e5 joah8-thinn-si5, goa2 long2 chin kiann-hiann5, kiann hiong5-hiong5 lai5 e5 toa7-hong-thai e7 ka7 goa2 at tng7, sim7-chi3 ka7 goa2 kui-chang5 ban2--khi2-lai5. Goan2 tak8-ke chhiu2-khan-chhiu2, sim-lian5-sim, tou7 koe3 chit8 pai2 koh chit8 pai2 e5 lan5-koan. Chit8 ki chhau2, chit8 tiam2 lou7, tak8 kang khip-siu jit8-thau5 kah thou2-te7 toa3 hou7 goan2 e5 iong2-hun, chit8 jit8 chit8 jit8 un5-un5-a2 toa7-han3, sim-lai7 e5 kou-toann kah kiann-hiann5, chiah chiam7-chiam7-a2 bo5 khi3."
        ],
        [
          "我大漢了後生做真lo3，枝葉嘛真om7，有較大片的樹蔭，所以阮連做伙，成做一段青色的磅空，予過路的人心涼脾肚開，心情輕鬆無地比。生了lo3，閣予我眼界變闊，夯頭一下看，花蓮大山大海的好景致，我逐工攏看甲誠爽快。",
          "Goa2 toa7-han3 liau2-au7 senn cho3 chin lo3, ki-hioh8 ma7 chin om7, u7 khah toa7 phian3 e5 chhiu7-ng2, sou2-i2 goan2 lian5 cho3-hoe2, chiann5-cho3 chit8 toann7 chhenn-sek e5 pong7-khang, hou7 koe3-lou7 e5 lang5 sim liang5 phi5-tou7 khui, sim-cheng5 khin-sang bo5 te3 pi2. Senn liau2 lo3, koh hou7 goa2 gan2-kai3 pian3 khoah, giah8-thau5 chit8-e7 khoann3, Hoa-lian toa7-soann toa7-hai2 e5 ho2 keng2-ti3, goa2 tak8 kang long2 khoann3 kah chiann5 song2-khoai3."
        ],
        [
          "我有真濟好朋友，青苔仔、烏頭khok仔等等的鳥仔愛食我的漿果，嘛有一寡尾蝶仔會佇我遮生卵，用我的葉仔晟養in的下一代，有時仔膨鼠嘛會跳起來我的身軀頂chhit-tho5。",
          "Goa2 u7 chin che7 ho2 peng5-iu2, chhenn-ti5-a2, ou-thau5-khok-a2 teng2-teng2 e5 chiau2-a2 ai3 chiah8 goa2 e5 chiunn-ko2, ma7 u7 chit8-koa2 boe2-iah8-a2 e7 ti7 goa2 chia senn nng7, eng7 goa2 e5 hioh8-a2 chhiann-iunn2 in e5 e7 chit8 tai7, u7-si5-a2 phong3-chhi2 ma7 e7 thiau3 khi2 lai5 goa2 e5 sin-khu teng2 chhit-tho5."
        ],
        [
          "若是樹仔有選美比賽，我想阮樟仔樹有信心著冠軍，阮的樹頭在，徛挺挺，身體勇壯，枝葉om7，樹型sui2，葉仔青翠，規身軀攏有芳氣，親像抹一層天然的芳水。",
          "Na7 si7 chhiu7-a2 u7 soan2-bi2 pi2-sai3, goa2 siunn7 goan2 chiunn-a2-chhiu7 u7 sin3-sim tioh8 koan-kun, goan2 e5 chhiu7-thau5 chai7, khia7 theng5-theng5, sin-the2 iong2-chong7, ki-hioh8 om7, chhiu7-heng5 sui2, hioh8-a2 chhenn-chhui3, kui sin-khu long2 u7 phang-khi3, chhin-chhiunn7 boah chit8 teng5 thian-jian5 e5 phang-chui2."
        ],
        [
          "若是講著對台灣的貢獻，阮閣愈會通hiau-pai，毋管是山頂、公園內抑是車路邊，台灣一四界攏有我的同伴的形影，我會放出芬多精，予大自然充滿清幽的氣味。我的身軀會使做椅仔、桌仔、冊櫥等等的家具，閣會使提煉樟腦，樟腦油噴佇衫仔頂懸，會當ka7蚊仔趕走，樟腦丸he7佇thang3-suh內底，較袂匿蟲仔。百外冬前，阮嘛替台灣佇國際上拍響知名度，因為彼當陣的樟腦產量，台灣是世界第一！",
          "Na7 si7 kong2 tioh8 tui3 Tai5-oan5 e5 kong3-hian3, goan2 koh ju2 e7 thang hiau-pai, m7-koan2 si7 soann-teng2, kong-hng5 lai7 iah si7 chhia-lou7 pinn, Tai5-oan5 chit8-si3-ke3 long2 u7 goa2 e5 tang5-phoann7 e5 heng5-iann2, goa2 e7 pang3 chhut hun-to-cheng, hou7 tai7-chu7-jian5 chhiong-moa2 chheng-iu e5 khi3-bi7. Goa2 e5 sin-khu e7-sai2 cho3 i2-a2, toh-a2, chheh-tu5 teng2-teng2 e5 ka-ku7, koh e7-sai2 the5-lian7 chiunn-no2, chiunn-no2-iu5 phun3 ti7 sann-a2 teng2-koan5, e7-tang3 ka7 bang2-a2 koann2-chau2, chiunn-no2-oan5 he7 ti7 thang3-suh lai7-te2, khah be7 bih thang5-a2. Pah goa7 tang cheng5, goan2 ma7 the3 Tai5-oan5 ti7 kok-che3 siong7 phah hiang2 ti-mia5-tou7, in-ui7 hit-tang-chun7 e5 chiunn-no2 san2-liong7, Tai5-oan5 si7 se3-kai3 te7-it!"
        ],
        [
          "我的樹仔朋友，大部分攏會當保持水土，製造清新的空氣，閣會當提供鳥仔，蟲thoa7生存的空間。真可惜的是，人類為著開墾抑是其他的經濟利益，煞ka7真濟我的樹仔朋友攏剉了了，造成一寡物種的消失，結果引起走山、土chhoah流，全球暖化的情形愈來愈傷重。咱攏是地球的一份子，實在應該愛好好仔珍惜咱徛起的所在才著，你講有影無？我的演講到遮結束，感謝逐家。",
          "Goa2 e5 chhiu7-a2 peng5-iu2, toa7 pou7-hun7 long2 e7-tang3 po2-chhi5 chui2-thou5, che3-cho7 chheng-sin e5 khong-khi3, koh e7-tang3 the5-kiong chiau2-a2, thang5-thoa7 seng-chun5 e5 khong-kan. Chin kho2-sioh e5 si7, jin5-lui7 ui7 tioh8 khai-khun2 iah si7 ki5-tha e5 keng-che7 li7-ek, soah ka7 chin che7 goa2 e5 chhiu7-a2 peng5-iu2 long2 chho3 liau2-liau2, cho7-chiann5 chit8-koa2 but8-cheng2 e5 siau-sit, kiat-ko2 in2-khi2 chau2-soann, thou5-chhoah-lau5, choan5-kiu5 loan2-hoa3 e5 cheng5-heng5 ju2 lai5 ju2 siong-tiong7. Lan2 long2 si7 te7-kiu5 e5 chit8-hun7-chu2, sit8-chai7 eng-kai ai3 ho2-ho2-a2 tin-sioh lan2 khia7-khi2 e5 sou2-chai7 chiah tioh8, li2 kong2 u7-iann2 bo5? Goa2 e5 ian2-kang2 kau3 chia kiat-sok, kam2-sia7 tak8-ke."
        ]
      ],
      "篇名": "我若是一欉樹仔"
    }
  ]
}
