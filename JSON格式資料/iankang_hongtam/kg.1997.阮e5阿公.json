{
  "作者": "林佳蓉",
  "出版年": "1997",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "我卜講个題目是阮个阿公，「嗚～～ 親像咧叫我个，叫著我、叫著我，黃昏个故鄉，不時咧叫我~。」各位兄弟姊妹，假使汝若黃昏暗，經過阮兜附近，看著一个頭毛白蔥蔥，面仔烏銑烏銑个老阿伯，沿路會挨弦仔，沿路唱歌，迄个人著是阮阿公。",
          "Goa2 beh kong2 e5 te5-bak8 si7 goan2 e5 a-kong, “U~~ chhin-chhiunn7 leh kio3 goa2 e5, kio3 tioh8 goa2, kio3 tioh8 goa2, hong5-hun e5 kou3-hiong, put-si5 leh kio3 goa2~.” Kok-ui7 hiann-ti7 chi2-moe7, ka2-su2 li2 na7 hong5-hun-am3, keng-koe3 goan2 tau hu7-kin7, khoann3 tioh8 chit8 e5 thau5-mou peh8-chhang-chhang, bin7-a2 ou-sian ou-sian e5 lau7-a-peh, ian5-lou7 e7 e hian5-a2, ian5-lou7 chhiunn3-koa, hit e5 lang5 tioh8 si7 goan2 a-kong."
        ],
        [
          "阮阿公是海口人，自細漢佇海墘仔看海湧，耍海沙大漢个。少年時陣，伊綴阮伯公去討海，做一个討海人。阿公講：「我本來是坐牛車挽龍眼、坐魚船仔看海湧，攏是真心適，足好耍个代誌。後來才知影做討海人是真艱苦！佇海裡按呢前無山後無岸，干礁海湧通做伴。熱天--人，日頭赤炎炎，曝甲強卜無性命；寒天--人冷風冷霜霜，寒甲跤手gi7-gi7-chhun。」這馬阿公歲頭有矣，所以搬來市內佮阮做伙帶，益毋過阿公定定會數念故鄉个親情五十，每一遍阿公若佇咧思念故鄉，伊著會搬一條椅頭仔，坐踮門口，沿路挨弦仔，沿路唱歌，阮阿公會曉唱足儕歌，譬諭講：「燒肉粽，燒肉粽，賣燒肉粽。」「雙人行到青春嶺。」「雙人枕頭，哪無汝。」遮个歌攏唱甲足好聽，真正頂港有名聲，下港有出名。所以阿公若有閒，暗頓一下食飽，伊著招厝前後壁遐老兄弟，做伙去阮社區个活動中心唱卡啦OK，有一日，逐家著鼓勵阮阿公去參加老人歌唱比賽，比賽个迄日，阿公特別穿甲真漂撇，沿路比沿路唱;「今日是快樂个出帆期，無限个海洋啊，歡喜出帆个日子。」伊唱了，逐家搏仔聲扑甲pin3-piang3叫。主持人嘛真好奇，講：「阿伯仔，我看汝頭毛喙鬚白，想袂到閣按呢活跳跳。」阿公著講：「我是外表卡臭老耳，其實阮心內夭閣真幼齒，這號做七十歲夭是一尾活龍啦。」阿公講煞，每一个觀眾攏笑甲喙仔闊闊闊。",
          "Goan2 a-kong si7 hai2-khau2-lang5, chu7 se3-han3 ti7 hai2-kinn5-a2 khoann3 hai2-eng2, sng2 hai2-soa toa7-han3 e5. Siau3-lian5 si5-chun7, i toe3 goan2 peh-kong khi3 tho2-hai2, cho3 chit8 e5 tho2-hai2-lang5. A-kong kong2: “Goa2 pun2-lai5 si7 che7 gu5-chhia ban2 geng5-geng2, che7 hi5-chun5-a2 khoann3 hai2-eng2, long2 si7 chin sim-sek, chiok ho2-sng2 e5 tai7-chi3. Au7-lai5 chiah chai-iann2 cho3 tho2-hai2-lang5 si7 chin kan-khou2! Ti7 hai2--nih an2-ne cheng5 bo5 soann au7 bo5 hoann7, kan-ta hai2-eng2 thang cho3-phoann7. joah8-thinn-lang5, jit8-thau5 chhiah ia7-ia7, phak8 kah kiong7-beh bo5 senn3-mia7; koann5-thinn--lang5 leng2-hong leng2-sng-sng, koann5 kah kha-chhiu2 gi7-gi7-chhun.” Chit-ma2 a-kong hoe3-thau5 u7 ah, sou2-i2 poann lai5 chhi7-lai7 kap goan2 cho3-hoe2 toa3, iah m7-koh a-kong tiann7-tiann7 e7 siau3-liam7 kou3-hiong e5 chhin-chiann5 gou7-chap8, mui2 chit8 pian3 a-kong na7 ti7 leh su-liam7 kou3-hiong, i tioh8 e7 poann chit8 tiau5 i2-thau5-a2, che7 tiam3 mng5-khau2, ian5-lou7 e hian5-a2, ian5-lou7 chhiunn3-koa, goan2 a-kong e7-hiau2 chhiunn3 chiok che7 koa, phi3-ju7 kong2: “sio-bah-chang3, sio-bah-chang3, be7 sio-bah-chang3.” “siang-lang5 kiann5 kau3 chheng-chhun-nia2.” “siang-lang5 chim2-thau5, na7 bo5 li2.” chiah-e5 koa long2 chhiunn3 kah chiok ho2-thiann, chin-chiann3 teng2-kang2 u7 mia5-siann, e7-kang2 u7 chhut-mia5. Sou2-i2 a-kong na7 u7-eng5, am3-tng3 chit8-e7 chiah8-pa2, i tioh8 chio chhu3-cheng5 au7-piah hiah lau7-hiann-ti7, cho3-hoe2 khi3 goan2 sia7-khu e5 oah8-tang7 tiong-sim chhiunn3 khah-lah OK, u7 chit8 jit8, tak8-ke tioh8 kou2-le7 goan2 a-kong khi3 chham-ka lau7-lang5 koa-chhiunn3 pi2-sai3, pi2-sai3 e5 hit jit8, a-kong tek8-piat8 chheng7 kah chin phiau-phiat, ian5-lou7 pi2 ian5-lou7 chhiunn3; “kin-jit8 si7 khoai3-lok8 e5 chhut-phang5-ki5, bu5-han7 e5 hai2-iunn5 ah, hoann-hi2 chhut-phang5 e5 jit8-chi2.” I chhiunn3 liau2, tak8-ke phok8-a2-siann phah kah pin3-piang3-kio3. Chu2-chhi5-jin5 ma7 chin honn3-ki5, kong2: “A-peh-a2, goa2 khoann3 li2 thau5-mou chhui3-chhiu peh8, siunn7 be7 kau3 koh an2-ne oah8-thiau3-thiau3.” A-kong tioh8 kong2: “Goa2 si7 goa7-piau2 khah chhau3-lau7 nia5, ki5-sit8 goan2 sim-lai7 iau2-koh chin iu3-khi2, che ho7-cho3 chhit-chap8 hoe3 iau2 si7 chit8 boe2 oah8-leng5 lah.” A-kong kong2 soah, mui2 chit8 e5 koan-chiong3 long2 chhio3 kah chhui3-a2 khoah-khoah-khoah."
        ],
        [
          "這著是阮阿公e5個性：開朗、樂暢，益伊閣足有責任感个，伊常在佇咧講：「咱活佇咧這个世間，著愛關心社會所發生个代誌。」所以阿公上愛看新聞。有一遍，阿公看電視，看著一个人提報紙閘面，按呢掩掩揜揜，原來是某一个銀行个職員監守自盜、偷公款，阿公著講：「按呢毋著是飼老鼠咬布袋。」紲落去閣共阿爸教訓講：「益汝佇銀行咧食頭路，是毋通像伊做職款代誌卸世卸眾呢！益若無，到時陣我這个老歲仔面皮著毋知卜夯對佗位去噢！」阿爸著搭胸坎仔講：「安啦，人講有其父必有其子，汝做人遮正派，我哪有可能會做歹呢？」",
          "Che tioh8 si7 goan2 a-kong e5 ko3-seng3: khai-long2, lok8-thiong3, iah i koh chiok u7 chek-jim7-kam2 e5, i chhiang5-chai7 ti7 leh kong2: “Lan2 oah8 ti7 leh chit e5 se3-kan, tioh8-ai3 koan-sim sia7-hoe7 sou2 hoat-seng e5 tai7-chi3.” Sou2-i2 a-kong siong7 ai3 khoann3 sin-bun5. U7 chit8 pian3, a-kong khoann3 tian7-si7, khoann3 tioh8 chit8 e5 lang5 theh8 po3-choa2 chah8 bin7, an2-ne ng-ng iap-iap, goan5-lai5 si7 bou2 chit8 e5 gin5-hang5 e5 chit-goan5 kian-siu2-chu7-to7, thau kong-khoan2, a-kong tioh8 kong2: “An2-ne m7-tioh8 si7 chhi7 niau2-chhi2 ka7 pou3-te7.” Soa3--loh8-khi3 koh ka7 a-pa3 ka3-si7 kong2: “Iah li2 ti7 gin5-hang5 leh chiah8 thau5-lou7, si7 m7-thang chhiunn7 i cho3 chit khoan2 tai7-chi3 sia3-si3 sia3-cheng3 neh! Iah na7 bo5, kau3 si5-chun7 goa2 chit e5 lau7-hoe3-a2 bin7-phoe5 tioh8 m7 chai beh gia5 tui3 toh-ui7 khi3 ouh!” A-pa3 tioh8 tah heng-kham2-a2 kong2: “An lah, lang5 kong2 iu2 ki5 hu7 pit iu2 ki5 chu2, li2 cho3-lang5 chiah chiann3-phai3, goa2 nah u7 kho2-leng5 e7 cho3 phainn2 neh?”"
        ],
        [
          "有一日阿爸著載阮歸家伙仔出去chhit迌，車上高速公路，著看著一个計程車按呢鑽過來鑽過去，開甲哪咧飛咧，阿公著講：「益這个司機毋鰗鰡來出世个，益是講彼嘛著愛天公伯--仔有咧共保庇，益若無，伊緊抴慢著鑽去閻羅王遐去報到矣。」阿公話都益未講煞，著「phong2」一聲，哦！原來著是迄台計程車去khe5著邊仔一台大卡車，舉槌pheng7卜共伊thui。阿公笑講：「這叫做惡馬惡人騎，胭脂馬去拄著關老爺。」",
          "U7 chit8 jit8 a-pa3 tioh8 chai3 goan2 kui-ke-hoe2-a2 chhut khi3 chhit-tho5, chhia chiunn7 ko-sok-kong-lou7, tioh8 khoann3 tioh8 chit8 e5 ke3-theng5-chhia an2-ne nng3 koe3 lai5 nng3 koe3 khi3, khui kah na2 leh poe leh, a-kong tioh8 kong2: “Iah chit e5 su-ki m7 hou5-liu lai5 chhut-si3 e5, iah si7 kong2 he ma7 tioh8-ai3 thinn-kong-peh--a2 u7 leh ka7 po2-pi3, iah na7 bo5, i kin2 chhoah8-ban7 tioh8 nng3 khi3 Giam5-lo5-ong5 hia khi3 po3-to7 ah.” A-kong oe7 to iau2-boe7 kong2 soah, tioh8 “phong2” chit8 siann, ou5! Goan5-lai5 tioh8 si7 hit tai5 ke3-theng5-chhia khi3 khe5 tioh8 pinn-a2 chit8 tai5 toa7-kha3-chhia, gia5 thui5-pheng7 beh ka7 i thui. A-kong chhio3 kong2: “Che kio3-cho3 ok-be2 ok-lang5 khia5, ian-chi-be2 khi3 tu2 tioh8 Koan-lo2-ia5.”"
        ],
        [
          "前幾日仔，隔壁阿福嬸仔娶新婦，阮攏去予in請，新郎新娘來敬酒个時陣，阿公著唸一寡四句聯來共in祝福，阿公講：「燒酒啉一喙，祝恁夫妻萬年富貴。燒酒啉兩喙，祝恁永遠成雙對。燒酒啉一攤，祝恁感情永遠攏袂散。燒酒共啉予礁，祝恁明年做阿母佮阿爸。」福嬸聽著笑咍咍，一直呵咾阿公爻講話。",
          "Cheng5 kui2 jit8-a2, keh-piah A-hok chim2-a2 chhoa7 sin-pu7, goan2 long2 khi3 hou7 in chhiann2, sin-long5 sin-niu5 lai5 keng3-chiu2 e5 si5-chun7, a-kong tioh8 liam7 chit8-koa2 si3-ku3-lian5 lai5 ka7 in chiok-hok, a-kong kong2: “Sio-chiu2 lim chit8 chhui3, chiok lin2 hu-chhe ban7-lian5 hu3-kui3. Sio-chiu2 lim nng7 chhui3, chiok lin2 eng2-oan2 seng5-siang-tui3. Sio-chiu2 lim chit8 thoann, chiok lin2 kam2-cheng5 eng2-oan2 long2 be7 soann3. Sio-chiu2 ka7 lim hou7 ta, chiok lin2 me5-ni5 cho3 a-bu2 kap a-pa3.” Hok-chim2 thiann tioh8 chhio3 hai-hai, it-tit8 o-lo2 a-kong gau5 kong2-oe7."
        ],
        [
          "阮阿公，毋但會曉講傳統个好話，伊嘛會曉扑現代个電腦。有東時仔伊對電視節目有意見，著上網去in電視台網站个留言板，共留一寡仔改進个意見予in做參考，頂禮拜阿公學了E-mail，伊著隨扑一通E-mail予去美國个二姑矣！二姑有夠歡喜矣！伊著隨敲電話轉來，呵咾阿公是天才啊！",
          "Goan2 a-kong, m7-na7 e7-hiau2 kong2 thoan5-thong2 e5 ho2-oe7, i ma7 e7-hiau2 phah hian7-tai7 e5 tian7-nau2. U7 tang-si5-a2 i tui3 tian7-si7 chiat-bok8 u7 i3-kian3, tioh8 chiunn7-bang7 khi3 in tian7-si7-tai5 bang7-cham7 e5 liu5-gian5-pan2, ka7 lau5 chit8-koa2-a2 kai2-chin3 e5 i3-kian3 hou7 in cho3 chham-kho2, teng2-le2-pai3 a-kong oh8 liau2 E-mail, i tioh8 sui5 phah chit8 thong E-mail hou7 khi3 Bi2-kok e5 ji7-kou ah! Ji7-kou u7-kau3 hoann-hi2 ah! I tioh8 sui5 kha3 tian7-oe7 tng2--lai5, o-lo2 a-kong si7 thian-chai5 ah!"
        ],
        [
          "哦！阮迄个天才阿公上疼阮遮个孫仔，伊講：「惜花連盆，惜囝連孫，阿公疼孫是天經地義个代誌。」益毋過阿公閣講：「盛豬夯灶，盛囝不孝矣！」所以阿公教孫嘛是真嚴格哦！益阮佇阿公牽教之下，做儂攏真有鏨節，所以行到佗位攏真得人疼。老父講：「家有一老，如有一寶。」阮阿公著是阮兜个寶貝，阮有一个遮呢仔好个阿公，阮攏希望伊會凍勇勇健健食百二，予阮遮个囝兒視細，好好仔共伊有孝。同時佇遮，我嘛祝福逐家，會凍身體健康，萬事如意。",
          "Ou5! Goan2 hit e5 thian-chai5 a-kong siong7 thiann3 goan2 chiah-e5 sun-a2, i kong2: “Sioh hoe lian5 phun5, sioh kiann2 lian5 sun, a-kong thiann3 sun si7 thian-keng-te7-gi7 e5 tai7-chi3.” Iah m7-koh a-kong koh kong2: “Seng7 ti gia5 chau3, seng7 kiann2 put-hau3 ah!” Sou2-i2 a-kong ka3 sun ma7 si7 chin giam5-keh ou5! Iah goan2 ti7 a-kong khan-ka3 chi-ha7, cho3-lang5 long2 chin u7 cham7-chat, sou2-i2 kiann5 kau3 toh-ui7 long2 chin tit-lang5-thiann3. Lau7-pe7 kong2: “Ka iu2 it lo2, ju5 iu2 it po2.” Goan2 a-kong tioh8 si7 goan2 tau e5 po2-poe3, goan2 u7 chit8 e5 chiah-ni7-a2 ho2 e5 a-kong, goan2 long2 hi-bang7 i e7-tang3 iong2-iong2 kiann7-kiann7 chiah8 pah-ji7, hou7 goan2 chiah-e5 kiann2-ji5 si7-se3, ho2-ho2-a2 ka7 i iu2-hau3. tong5-si5 ti7 chia, goa2 ma7 chiok-hok tak8-ke, e7-tang3 sin-the2 kian7-khong, ban7-su7 ju5-i3."
        ]
      ],
      "篇名": "阮个阿公"
    }
  ]
}
