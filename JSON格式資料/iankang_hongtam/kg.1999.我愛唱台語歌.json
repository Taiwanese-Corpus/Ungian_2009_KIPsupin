{
  "作者": "程于芳",
  "出版年": "1999",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "評判先生、各位老師、各位同學，逐家好！今旦日我所卜演講个題目是：「我愛唱台語歌」。",
          "Pheng5-phoann3 sian-sinn, kok-ui7 lau7-su, kok-ui7 tong5-oh8, tak8-ke ho2! Kin-a2-jit8 goa2 sou2 beh ian2-kang2 e5 te5-bak8 si7:“Goa2 ai3 chhiunn3 Tai5-gi2-koa”."
        ],
        [
          "「西北雨，直直落，鯽仔魚，卜娶某，鮕媠兄，扑鑼鼓，媒人婆，塗虱嫂，天色暗，揣無路。」這條是我上愛唱个台語歌，相信逐家攏捌聽過，汝會曉唱無？汝有感覺這條歌誠趣味無？會記得佇我細漢个時，阮阿媽定定共我講啊，咱人食果子著愛拜樹頭，紅柿好食愛知對佗起蒂，咱是台灣人，除了北京話以外，嘛愛會曉講台灣話。",
          "“Sai-pak-hou7, tit8-tit8 loh8, chek-a2-hi5, beh chhoa7-bou2, kou-sui2 hiann, phah lo5-kou2, hm5-lang5-po5, thou5-sat so2, thinn-sek am3, chhoe7 bo5 lou7.”Chit tiau5 si7 goa2 siong7 ai3 chhiunn3 e5 Tai5-gi2-koa, siong-sin3 tak8-ke long2 bat thiann koe3, li2 e7-hiau2 chhiunn3 bo5? Li2 u7 kam2-kak chit tiau5 koa chiann5 chhu3-bi7 bo5? E7 ki3-tit ti7 goa2 se3-han3 e5 si5, goan2 a-ma2 tiann7-tiann7 ka7 goa2 kong2 ah, lan2 lang5 chiah8 koe2-chi2 tioh8-ai3 pai3 chhiu7-thau5, ang5-khi7 ho2-chiah8 ai3 chai tui3 toh khi2-ti3, lan2 si7 Tai5-oan5-lang5, tu5-liau2 Pak-kiann-oe7 i2-goa7, ma7 ai3 e7-hiau2 kong2 Tai5-oan5-oe7."
        ],
        [
          "為著卜鼓勵我講台語，阮阿媽定定教我唱台語歌，親像「點仔膠，黏著跤」「火金姑，來食茶」我若唱了好者，阮阿媽著足歡喜个，共我抈咧唚，攬咧惜，閣四界去共人展，有時嘛會唯肚圍仔撏錢予我去買喙食物仔，著是因為按呢，自細漢我著誠愛唱台語歌。",
          "Ui7 tioh8 beh kou2-le7 goa2 kong2 Tai5-gi2, goan2 a-ma2 tiann7-tiann7 ka3 goa2 chhiunn3 Tai5-gi2-koa, chhin-chhiunn7“tiam2-a2-ka,liam5 tioh8 kha”“hoe2-kim-kou, lai5 chiah8-te5”goa2 na7 chhiunn3 liau2 ho2 chia2, goan2 a-ma2 tioh8 chiok hoann-hi2 e5, ka7 goa2mouhlehchim, lam2 leh sioh, koh si3-ke3 khi3 ka7 lang5 tian2, u7-si5 ma7 e7 ui3 tou7-ui5-a2 jim5 chinn5 hou7 goa2 khi3 be2 chhui3-chiah8-mngh8-a2, tioh8 si7 in-ui7 an2-ne, chu7 se3-han3 goa2 tioh8 chiann5 ai3 chhiunn3 Tai5-gi2-koa."
        ],
        [
          "讀國校仔了後，學校非常重視母語教學，老師定定教阮唱台語歌，予我印象上介深个著是「一隻鳥仔哮kiuh-kiuh」，阮老師講這條嘉義民謠，是日本時代上流行个，雖然迄个時陣，滿清政府頭殼歹去，共台灣割予日本，毋過咱台灣人毋願接受日本仔个統治，著團結起來佮日本人車拚，犧牲誠儕人，台灣人遭遇著弄家散宅个痛苦，那親像一隻鳥仔予人[手+弄]破岫，啼啼哭哭哮甲三更一半暝，迄當時攏想卜揣日本人報冤仇。",
          "Thak8 kok-hau7-a2 liau2-au7, hak8-hau7 hui-siong5 tiong7-si7bu2-gi2 kau3-hak8, lau7-su tiann7-tiann7 ka3 goan2 chhiunn3 Tai5-gi2-koa, hou7 goa2 in3-siong2 siong7 kai3 chhim e5 tioh8 si7“chit8 chiah chiau2-a2 hau2-kiuh-kiuh”, goan2 lau7-su kong2 chit tiau5 Ka-gi7 bin5-iau5, si7 Jit8-pun2 si5-tai7 siong7 liu5-heng5 e5, sui-jian5hit e5si5-chun7, Boan2-chheng cheng3-hu2 thau5-khak phainn2 khi3, ka7 Tai5-oan5 koah hou7 Jit8-pun2, m7-koh lan2 Tai5-oan5-lang5 m7-goan7 chiap-siu7 Jit8-pun2-a2 e5 thong2-ti7, tioh8 thoan5-kiat--khi2-lai5 kap Jit8-pun2-lang5 chhia-piann3, hi-seng chiann5 che7 lang5, Tai5-oan5-lang5 cho-gu7 tioh8long7-ke soann3-theh8 e5 thong3-khou2, na2 chhin-chhiunn7 chit8 chiah chiau2-a2 hou7 lang5long3 phoa3siu7, thi5-thi5 khau3-khau3 hau2 kah sann-kenn chit8-poann3-me5, hit-tong-si5 long2 siunn7 beh chhoe7 Jit8-pun2-lang5 po3 oan-siu5."
        ],
        [
          "自從迄擺了後，我發覺真儕台語歌曲攏會凍表現出當時个社會情景，比如講早期个農村曲，描寫庄跤人搰力扑拚个精神，「為著顧三頓，毋驚田水冷酸酸」，到台灣个經濟開始發展个時，孤女个願望「請借問佈田个田庄阿伯仔，人塊講繁華都市，台北對佗去？」這條歌著唱出庄跤囡仔出外食頭路个心情，益這幾年逐家攏嘛佇塊痟選舉，「愛拚才會贏」，這條歌煞變做選舉个熱門歌曲，實在是誠趣味。",
          "Chu7-chiong5 hit pai2 liau2-au7, goa2 hoat-kak chin che7 Tai5-gi2 koa-khek long2 e7-tang3 piau2-hian7 chhut tong-si5 e5 sia7-hoe7 cheng5-keng2, pi2-ju5 kong2 cha2-ki5 e5 long5-chhoan-khek, biau5-sia2 chng-kha-lang5 kut-lat8 phah-piann3 e5 cheng-sin5,“ui7 tioh8 kou3 sann-tng3, m7 kiann chhan5-chui2 leng2-sng-sng”, kau3 Tai5-oan5 e5 keng-che3 khai-si2 hoat-tian2 e5 si5, kou-lu2 e5 goan7-bang7“chhiann2 chioh-mng7 po3-chhan5 e5 chhan5-chng a-peh-a2, lang5 teh kong2 hoan-hoa to-chhi7, Tai5-pak tui3 toh khi3?”chit tiau5 koa tioh8 chhiunn3 chhut chng-kha gin2-a2 chhut-goa7 chiah8 thau5-lou7 e5 sim-cheng5, iah chit kui2 ni5 tak8-ke long2 ma7 ti7 teh siau2 soan2-ki2,“ai3 piann3 chiah e7 iann5”, chit tiau5 koa soah pian3-cho3 soan2-ki2 e5 jiat8-mng5 koa-khek, sit8-chai7 si7 chiann5 chhu3-bi7."
        ],
        [
          "我愛唱台語歌，有人講啊，愛唱歌个囡仔袂變歹噢，我發覺愛唱台語歌个囡仔，毋但袂變歹，又閣會凍唯歌曲所反映个社會現象，去認捌過去台灣人个生活佮歷史个變遷，了解現代台灣个社會佮文化。我愛唱台語歌，我嘛卜請所有愛台灣个朋友，咱做伙來唱台語歌，我个演講著到遮結束，多謝逐家。",
          "Goa2 ai3 chhiunn3 Tai5-gi2-koa, u7 lang5 kong2 ah, ai3 chhiunn3-koa e5 gin2-a2 be7 pian3 phainn2 ouh, goa2 hoat-kak ai3 chhiunn3 Tai5-gi2-koa e5 gin2-a2, m7-na7 be7 pian3 phainn2, iu7-koh e7-tang3 ui3 koa-khek sou2 hoan2-eng3 e5 sia7-hoe7 hian7-siong7, khi3 jin7-bat koe3-khi3 Tai5-oan5-lang5 e5 seng-oah8 kap lek8-su2 e5 pian3-chhian, liau2-kai2 hian7-tai7 Tai5-oan5 e5 sia7-hoe7 kap bun5-hoa3. Goa2 ai3 chhiunn3 Tai5-gi2-koa, goa2 ma7 beh chhiann2 sou2-u7 ai3 Tai5-oan5 e5 peng5-iu2, lan2 cho3-hoe2 lai5 chhiunn3 Tai5-gi2-koa, goa2 e5 ian2-kang2 tioh8 kau3 chia kiat-sok, to-sia7 tak8-ke."
        ]
      ],
      "篇名": "我愛唱台語歌"
    }
  ]
}
