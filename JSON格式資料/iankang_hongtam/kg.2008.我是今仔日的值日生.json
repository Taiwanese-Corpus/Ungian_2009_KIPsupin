{
  "作者": "無",
  "出版年": "2008",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "做值日生會當加學足儕，嘛是為人服務的好機會。",
          "Cho3 tit8-jit8-seng e7-tang3 ke oh8 chiok che7, ma7 si7 ui7 lang5 hok8-bu7 e5 ho2 ki-hoe7."
        ],
        [
          "各位評判先生、各位囡仔兄、各位囡仔姐，逐家好：",
          "Kok-ui7 pheng5-phoann3 sian-sinn, kok-ui7 gin2-a2-hiann, kok-ui7 gin2-a2-chi2, tak8-ke ho2:"
        ],
        [
          "我是第二十四號，chit-ma2我所欲講的題目是：我是今仔日的值日生。",
          "Goa2 si7 te7 ji7-chap8-si3 ho7, chit-ma2 goa2 sou2 beh kong2 e5 te5-bak8 si7: goa2 si7 kin-a2-jit8 e5 tit8-jit8-seng."
        ],
        [
          "做值日生予我的感覺是有苦嘛有甜，有歡喜嘛有受氣，有時做好會予老師褒，有時嘛會做甲流汗，閣予人嫌甲流瀾，chit-ma2我就將我的經驗講予逐家聽。",
          "Cho3 tit8-jit8-seng hou7 goa2 e5 kam2-kak si7 u7 khou2 ma7 u7 tinn, u7 hoann-hi2 ma7 u7 siu7-khi3, u7-si5 cho3 ho2 e7 hou7 lau7-su po, u7-si5 ma7 e7 cho3 kah lau5-koann7, koh hou7 lang5 hiam5 kah lau5-noa7, chit-ma2 goa2 to7 chiong goa2 e5 keng-giam7 kong2 hou7 tak8-ke thiann."
        ],
        [
          "有一工，我的心情誠輕鬆，因為我kah我的死忠兼換帖的已經約好彼工欲好好仔鬥陣chhit-tho5，所以透早我就半行半走、歡頭喜面去學校。行入教室，giah8頭一下看，hann5！烏枋頂哪有我的名，原來今仔日的值日生輪著我，我看一下腳冷手冷，心肝頭攏袂清，因為做值日生會足無閒，對透早到下晡，歸工攏縛tiau5-tiau5，歸個chhit-tho5的時間嘛去了了。尤其是阮老師有交代，值日生的空課愛照步來，袂使逃東閃西，嘛袂使凊凊彩彩，雖然我鬱卒佇心內，iah不閣既然輪著，嘛愛認真共做予好。",
          "U7 chit8 kang, goa2 e5 sim-cheng5 chiann5 khin-sang, in-ui7 goa2 kah goa2 e5 si2-tiong kiam oann7-thiap e5 i2-keng iok ho2 hit kang beh ho2-ho2-a2 tau3-tin7 chhit-tho5, sou2-i2 thau3-cha2 goa2 to7 poann3 kiann5 poann3 chau2, hoann-thau5 hi2-bin7 khi3 hak8-hau7. Kiann5 jip8 kau3-sek, giah8-thau5 chit8-e7 khoann3, hann5! Ou-pang teng2 na2 u7 goa2 e5 mia5, goan5-lai5 kin-a2-jit8 e5 tit8-jit8-seng lun5 tioh8 goa2, goa2 khoann3 chit8-e7 kha leng2 chhiu2 leng2, sim-koann-thau5 long2 be7 chheng, in-ui7 cho3 tit8-jit8-seng e7 chiok bo5-eng5, tui3 thau3-cha2 kau3 e7-pou, kui-kang long2 pak8 tiau5-tiau5, kui-e5 chhit-tho5 e5 si5-kan ma7 khi3 liau2-liau2. Iu5-ki5 si7 goan2 lau7-su u7 kau-tai3, tit8-jit8-seng e5 khang-khoe3 ai3 chiau3-pou7 lai5, be7-sai2 to5 tang siam2 sai, ma7 be7-sai2 chhin3-chhin3-chhai2-chhai2, sui-jian5 goa2 ut-chut ti7 sim-lai7, iah m7-koh ki3-jian5 lun5 tioh8, ma7 ai3 jin7-chin ka7 cho3 hou7 ho2."
        ],
        [
          "第一項代誌，先共全部的窗仔拍予開，喘一下大氣，閣提水桶仔去教室頭前的花園仔沃水，看著花攏開甲sui2-sui2-sui2，予我的心花攏chiau5開。續落來逐家掃地掃好，阮就負責倒糞埽，外口的樹葉仔一大堆，予我put甲汗攏chhap-chhap滴，唅衫仔嘛tam5去，才共糞埽put清氣。等逐家攏去升旗，教室內猶有一寡所在愛整理，我就共桌仔椅仔排予齊，掃帚khng3予好勢，閣共老師斟一杯茶，觀前顧後看詳細，攏無什麼問題，歸間教室清氣閣伶俐，我家己感覺誠滿意，相信這是一個好的開始。",
          "Te7-it hang7 tai7-chi3, seng ka7 choan5-pou7 e5 thang-a2 phah hou7 khui, chhoan2 chit8-e7 toa7-khui3, koh theh8 chui2-thang2-a2 khi3 kau3-sek thau5-cheng5 e5 hoe-hng5-a2 ak-chui2, khoann3 tioh8 hoe long2 khui kah sui2-sui2-sui2, hou7 goa2 e5 sim-hoe long2 chiau5 khui. Soa3 loh8 lai5 tak8-ke sau3-te7 sau3 ho2, goan2 to7 hu7-chek to3 pun3-so3, goa7-khau2 e5 chhiu7-hioh8-a2 chit8 toa7-tui, hou7 goa2 put kah koann7 long2 chhap-chhap-tih, ham7 sann-a2 ma7 tam5 khi3, chiah ka7 pun3-so3 put chheng-khi3. Tan2 tak8-ke long2 khi3 seng-ki5, kau3-sek lai7 iau2 u7 chit8-koa2 sou2-chai7 ai3 cheng2-li2, goa2 to7 ka7 toh-a2 i2-a2 pai5 hou7 che5, sau3-chhiu2 khng3 hou7 ho2-se3, koh ka7 lau7-su thin5 chit8 poe te5, koan cheng5 kou3 au7 khoann3 siong5-se3, long2 bo5 siann2-mih bun7-te5, kui-keng kau3-sek chheng-khi3 koh leng5-li7, goa2 ka-ti7 kam2-kak chiann5 moa2-i3, siong-sin3 che si7 chit8 e5 ho2 e5 khai-si2."
        ],
        [
          "上課的時無什麼煩惱，較艱苦的時間是下課，其他的同學攏歡歡喜喜去外口chhit-tho5，拍球的喝甲大細聲，hainn3-chhian-chhiu的佇咧拚輸贏，我就留佇教室拭烏枋，共老師鬥相共，人佇chia，目睭是掠外口金金看，彼種的心情實在是無快活，下晝時仔，一頓營養午餐對值日生來講，嘛是一個大麻煩，等逐家食飽，我就負責收菜尾仔，整理油tham-tham的碗盤，閣愛lu3土腳，真正舞甲大粒汗細粒汗，無閒甲霧sa3-sa3。等我做好，逐家in攏仆佇桌仔頂，有的睏甲konn5-konn5叫，予我感覺足好笑，有的睏甲流嘴瀾，姿勢有夠歹看。",
          "Siong7-kho3 e5 si5 bo5 siann2-mih hoan5-lo2, khah kan-khou2 e5 si5-kan si7 ha7-kho3, ki5-tha e5 tong5-oh8 long2 hoann-hoann-hi2-hi2 khi3 goa7-khau2 chhit-tho5, phah-kiu5 e5 hoah kah toa7-se3-siann, hainn3-chhian-chhiu e5 ti7 leh piann3 su-iann5, goa2 to7 lau5 ti7 kau3-sek chhit ou-pang, ka7 lau7-su tau3-sann-kang7, lang5 ti7 chia, bak8-chiu si7 liah8 goa7-khau2 kim-kim khoann3, hit chiong2 e5 sim-cheng5 sit8-chai7 si7 bo5 khuinn3-oah8, e7-tau3-si5-a2, chit8 tng3 eng5-iong2 ngou2-chhan tui3 tit8-jit8-seng lai5 kong2, ma7 si7 chit8 e5 toa7 ma5-hoan5, tan2 tak8-ke chiah8-pa2, goa2 to7 hu7-chek siu chhai3-boe2-a2, cheng2-li2 iu5-tham-tham e5 oann2-poann5, koh ai3 lu3 thou5-kha, chin-chiann3 bu2 kah toa7 liap8 koann7 se3 liap8 koann7, bo5-eng5 kah bu7-sa3-sa3. Tan2 goa2 cho3 ho2, tak8-ke in long2 phak ti7 toh-a2 teng2, u7 e5 khun3 kah konn5-konn5-kio3, hou7 goa2 kam2-kak chiok ho2-chhio3, u7 e5 khun3 kah lau5 chhui3-noa7, chu-se3 u7-kau3 phainn2-khoann3."
        ],
        [
          "有人講艱苦頭就有快活尾，真正歸叢好好，無剉。雖然我今仔日歸工攏無閒chhih-chhih，iah不閣阮老師看我逐項空課攏做甲足周至，嘴笑目笑誠歡喜，共我呵咾甲tak舌，閣請我lim涼涼的汽水。Hou3！予我心涼脾肚開，心情快樂無地比，歸工的辛苦嘛攏隨風飛飛--去。",
          "U7 lang5 kong2 kan-khou2 thau5 to7 u7 khuinn3-oah8 boe2, chin-chiann3 kui chang5 ho2-ho2, bo5 chho3. Sui-jian5 goa2 kin-a2-jit8 kui-kang long2 bo5-eng5 chhih-chhih, iah m7-koh goan2 lau7-su khoann3 goa2 tak8 hang7 khang-khoe3 long2 cho3 kah chiok chiu-chi3, chhui3 chhio3 bak8 chhio3 chiann5 hoann-hi2, ka7 goa2 o-lo2 kah tak-chih8, koh chhiann2 goa2 lim liang5-liang5 e5 khi3-chui2. Hou3! Hou7 goa2 sim liang5 phi5-tou7 khui, sim-cheng5 khoai3-lok8 bo5 te3 pi2, kui-kang e5 sin-khou2 ma7 long2 sui5 hong poe-poe--khi3."
        ],
        [
          "做值日生予我加學足儕，嘛予我有為人服務的機會，所以我以後欲用歡喜的心情來做值日生，嘛欲甘願做、歡喜受，因為阮老師講有能力通為人服務，這是上大的福氣啦！我講到chia，感謝逐家。",
          "Cho3 tit8-jit8-seng hou7 goa2 ke oh8 chiok che7, ma7 hou7 goa2 u7 ui7 lang5 hok8-bu7 e5 ki-hoe7, sou2-i2 goa2 i2-au7 beh eng7 hoann-hi2 e5 sim-cheng5 lai5 cho3 tit8-jit8-seng, ma7 beh kam-goan7 cho3, hoann-hi2 siu7, in-ui7 goan2 lau7-su kong2 u7 leng5-lek8 thang ui7 lang5 hok8-bu7, che si7 siong7 toa7 e5 hok-khi3 lah! Goa2 kong2 kau3 chia, kam2-sia7 tak8-ke."
        ]
      ],
      "篇名": "我是今仔日的值日生"
    }
  ]
}
