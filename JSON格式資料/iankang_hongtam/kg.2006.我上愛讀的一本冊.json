{
  "作者": "許書銘",
  "出版年": "2006",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "各位評審，各位同學，逐家好。我是第○號。今仔日，我所欲演講的題目是「我上愛讀的一本冊」。",
          "Kok-ui7 pheng5-sim2, kok-ui7 tong5-oh8, tak8-ke ho2. Goa2 si7 te7 ○ ho7. Kin-a2-jit8, goa2 sou2 beh ian2-kang2 e5 te5-bak8 si7 “goa2 siong7 ai3 thak8 e5 chit8 pun2 chheh”."
        ],
        [
          "Ui3細漢到現在，無論是功課的需要，抑是家己的興趣，我所讀過的冊其實袂少，其中我上愛讀的一本冊，就是「窮鬼翻身」，這是一本拄出版的冊，內容描寫一個人成功的故事，故事中的主角ham7我是同鄉，你可能毋捌伊，毋過，伊賣的物件你一定聽過，凡勢嘛用過。「感冒用斯斯，斯斯分兩種；咱若香港腳就用`足爽'」，拍這支廣告的頭家就是這本冊的主角。",
          "Ui3 se3-han3 kau3 hian7-chai7, bo5-lun7 si7 kong-kho3 e5 su-iau3, iah si7 ka-ti7 e5 heng3-chhu3, goa2 sou2 thak8 koe3 e5 chheh ki5-sit8 be7-chio2, ki5-tiong goa2 siong7 ai3 thak8 e5 chit8 pun2 chheh, to7 si7 “Kheng5-kui2 hoan-sin”, che si7 chit8 pun2 tu2 chhut-pan2 e5 chheh, loe7-iong5 biau5-sia2 chit8 e5 lang5 seng5-kong e5 kou3-su7, kou3-su7 tiong e5 chu2-kak ham7 goa2 si7 tong5-hiong, li2 kho2-leng5 m7 bat i, m7-koh, i be7 e5 mih8-kiann7 li2 it-teng7 thiann koe3, hoan7-se3 ma7 eng7 koe3. “Kam2-mou7 eng7 su-su, su-su pun nng7 chiong2; lan2 na7 Hiong-kang2-kha to7 eng7 `chiok song2' ”, phah chit ki kong2-ko3 e5 thau5-ke to7 si7 chit pun2 chheh e5 chu2-kak."
        ],
        [
          "這本冊是阿爸借我的，讀這本冊予我目箍紅紅真感動，這本冊的主角猶未出世，就有一個算命共伊的父母講：「腹肚內的囡仔命傷硬，會剋父母。」想袂到in老母佇伊四、五個月大替伊洗身軀的時，無小心摔跋倒，煞來過身！發生這個意外，予人擱卡相信算命仙講的話—這個囡仔命中帶煞。因為按呢，伊細漢就無老爸疼惜，厝裡的人嘛攏離kah遠遠遠，ka2-na2阿媽一個人咧走chong5照顧伊，十歲彼冬，予老爸趕出去，toa3佇墓仔埔附近的破草寮仔。",
          "Chit pun2 chheh si7 a-pa3 chioh goa2 e5, thak8 chit pun2 chheh hou7 goa2 bak8-khou ang5-ang5 chin kam2-tong7, chit pun2 chheh e5 chu2-kak iau2-boe7 chhut-si3, to7 u7 chit8 e5 sng3-mia7 ka7 i e5 pe7-bu2 kong2: “Pak-tou2 lai7 e5 gin2-a2 mia7 siunn nge7, e7 khek pe7-bu2.” Siunn7 be7 kau3 in lau7-bu2 ti7 i si3, gou7 ko3 goeh8 toa7 the3 i se2 sin-khu e5 si5, bo5 sio2-sim siak poah8-to2, soah lai5 koe3-sin! Hoat-seng chit e5 i3-goa7, hou7 lang5 koh-khah siong-sin3 sng3-mia7-sian kong2 e5 oe7----chit e5 gin2-a2 mia7 tiong tai3 soah. In-ui7 an2-ne, i se3-han3 to7 bo5 lau7-pe7 thiann3-sioh, chhu3--nih e5 lang5 ma7 long2 li7 kah hng7-hng7-hng7, ka2-na2 a-ma2 chit8 e5 lang5 leh chau2-chong5 chiau3-kou3 i, chap8 hoe3 hit tang, hou7 lau7-pe7 koann2--chhut-khi3, toa3 ti7 bong7-a2-pou hu7-kin7 e5 phoa3-chhau2-liau5-a2."
        ],
        [
          "十四歲，他出外拍拚，身軀ka2-na2有50箍，含著目屎共阿媽講：「我這遍出去，只有兩條路，一條是成功，一條就是去溪仔邊chhoe7。」離開故鄉佇外頭，無錢食飯，就啉古井水充飢，食別人chhun落來的麻油雞湯來補身體。後來為著三頓，伊做過牽電線的囡仔工、噴漆行的師仔、做烏手等等二十外項的工課。這款的遭遇，予我想起阮阿爸的故事，阮阿爸細漢家境嘛無好，厝內兄弟姊妹擱一大堆，放學轉來就愛飼豬、燃燒水兼ainn7小妹。做兵進前，做過的穡頭一拖拉卡！比如：顧魚塭、牽豬哥、做土水、賣豬肉…，就若親像電視講的「話若講透機，目屎就boe7袂離」！日子雖然歹過，毋過嘛是愛嘴齒根咬咧、目屎腹內吞，期待有一工過著好日子。好佳哉，「皇天不負苦心人」，阮阿爸chit-ma2嘛有淡薄仔成就。",
          "Chap8-si3 hoe3, i chhut-goa7 phah-piann3, sin-khu ka2-na2 u7 50 khou, kam5 tioh8 bak8-sai2 ka7 a-ma2 kong2: “Goa2 chit pian3 chhut--khi3, chi2-u7 nng7 tiau5 lou7, chit8 tiau5 si7 seng5-kong, chit8 tiau5 to7 si7 khi3 khe-a2-pinn chhoe7.” Li7-khui kou3-hiong ti7 goa7-thau5, bo5 chinn5 chiah8-png7, to7 lim kou2-chenn2-chui2 chhiong-ki, chiah8 pat8-lang5 chhun--loh8-lai5 e5 moe5-iu5-ke-thng lai5 pou2 sin-the2. Au7-lai5 ui7 tioh8 sann-tng3, i cho3 koe3 khan tian7-soann3 e5 gin2-a2-kang, phun3-chhat-hang5 e5 sai-a2, cho3 ou-chhiu2 teng2-teng2 ji7-chap8 goa7 hang7 e5 khang-khoe3. Chit khoan2 e5 cho-gu7, hou7 goa2 siunn7 khi2 goan2 a-pa3 e5 kou3-su7, goan2 a-pa3 se3-han3 ka-keng2 ma7 bo5 ho2, chhu3-lai7 hiann-ti7 chi2-moe7 koh chit8 toa7-tui, pang3-oh8 tng2--lai5 to7 ai3 chhi7-ti, hiann5 sio-chui2 kiam ainn7 sio2-moa7. Cho3-peng chin3-cheng5, cho3 koe3 e5 sit-thau5 chit8 tho-la2-khuh! Pi2-ju5: kou3 hi5-un3, khan-ti-ko, cho3 thou5-chui2, be7 ti-bah... to7 na2 chhin-chhiunn7 tian7-si7 kong2 e5 “oe7 na7 kong2 thau3-ki, bak8-sai2 to7 boe7 be7 li7”! Jit8-chi2 sui-jian5 phainn2 koe3, m7-koh ma7 si7 ai3 chhui3-khi2-kin ka7 leh, bak8-sai2 pak-lai7 thun, ki5-thai7 u7 chit8 kang koe3 tioh8 ho2 jit8-chi2. Ho2 ka-chai3, “hong5-thian put hu3 khou2-sim lang5”, goan2 a-pa3 chit-ma2 ma7 u7 tam7-poh8-a2 seng5-chiu7."
        ],
        [
          "這本冊內面的頭家，細漢歹命無讀冊毋捌半字，逐工半暝仔若有新的想法就毋敢睏，驚睏去會袂記得，家己擱無本事寫落來，就一直想、一直想，想kah天光，才趕緊kha3電話交代。你看，毋捌字是偌辛苦的代誌，chit-ma2咱有chiah好的環境，更加愛好好仔讀冊，加學一項，就加一項本領。",
          "chit pun2 chheh lai7-bin7 e5 thau5-ke, se3-han3 phainn2-mia7 bo5 thak8-chheh m7 bat poann3-ji7, tak8 kang poann3-me5-a2 na7 u7 sin e5 siunn7-hoat to7 m7 kann2 khun3, kiann khun3 khi3 e7 be7 ki3-tit, ka-ti7 koh bo5 pun2-su7 sia2--loh8-lai5, to7 it-tit8 siunn7, it-tit8 siunn7, siunn7 kah thinn-kng, chiah koann2-kin2 kha3 tian7-oe7 kau-tai3. li2 khoann3, m7 bat ji7 si7 joa7 sin-khou2 e5 tai7-chi3, chit-ma2 lan2 u7 chiah ho2 e5 khoan5-keng2, keng7-ka ai3 ho2-ho2-a2 thak8-chheh, ke oh8 chit8 hang7, to7 ke chit8 hang7 pun2-leng2."
        ],
        [
          "「窮鬼翻身」這本冊，我一遍擱讀過一遍，每一遍讀了猶原目箍紅紅。一個予算命仙講「會剋父母、歹命的乞食囡仔」，到落尾，靠家己的雙手拍天下，變成一個成功的企業家。印證這本冊所講的一句話：「天公伯既然予你一條性命，就一定會予你一條活路！」",
          "“Kheng5-kui2 hoan-sin” chit pun2 chheh, goa2 chit8 pian3 koh thak8 koe3 chit8 pian3, mui2 chit8 pian3 thak8 liau2 iu5-goan5 bak8-khou ang5-ang5. chit8 e5 hou7 sng3-mia7-sian kong2 “e7 khek pe7-bu2, phainn2 mia7 e5 khit-chiah8 gin2-a2”, kau3 lou7-boe2, kho3 ka-ti7 e5 siang-chhiu2 phah thian-ha7, pian3-seng5 chit8 e5 seng5-kong e5 khi3-giap8-ka. in3-cheng3 chit pun2 chheh sou2 kong2 e5 chit8 ku3 oe7: “Thinn-kong-peh ki3-jian5 hou7 li2 chit8 tiau5 senn3-mia7, to7 it-teng7 e7 hou7 li2 chit8 tiau5 oah8-lou7!”"
        ],
        [
          "我的演講到遮，多謝大家。",
          "Goa2 e5 ian2-kang2 kau3 chia, to-sia7 tak8-ke."
        ]
      ],
      "篇名": "我上愛讀的一本冊"
    }
  ]
}
