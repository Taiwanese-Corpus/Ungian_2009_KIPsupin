{
  "作者": "鄭吉竣",
  "出版年": "2007",
  "出版者": "無",
  "文類": "演講訪談",
  "書寫系統": "漢字",
  "資料": [
    {
      "段": [
        [
          "各位評審老師逐家好，我是五年二班的周姿惠，今仔日，我欲演講的題目是「我上愛讀冊」「我上愛讀冊」。",
          "Kok-ui7 pheng5-sim2 lau7-su tak8-ke ho2, goa2 si7 gou7 ni5 ji7 pan e5 Chiu Chu-hui7, kin-a2-jit8, goa2 beh ian2-kang2 e5 te5-bak8 si7 “goa2 siong7 ai3 thak8-chheh” “goa2 siong7 ai3 thak8-chheh”."
        ],
        [
          "有一句俗語講：「讀冊，讀冊，無讀無慼，愈讀愈慼。」毋擱，我毋是按呢喔！我是愈讀愈心適，愈讀愈合意。對細漢我著真愛讀冊，毋管是尪仔冊、故事冊抑是學校教的冊，攏有無仝款的趣味，予我經驗著無仝款的世界。",
          "U7 chit8 ku3 siok8-gi2 kong2: “Thak8-chheh, thak8-chheh, bo5 thak8 bo5 chhe3, ju2 thak8 ju2 chhe3.” M7-koh, goa2 m7 si7 an2-ne ou5! Goa2 si7 ju2 thak8 ju2 sim-sek, ju2 thak8 ju2 kah-i3. Tui3 se3-han3 goa2 tioh8 chin ai3 thak8-chheh, m7-koan2 si7 ang-a2-chheh, kou3-su7-chheh iah si7 hak8-hau7 ka3 e5 chheh, long2 u7 bo5 kang7-khoan2 e5 chhu3-bi7, hou7 goa2 keng-giam7 tioh8 bo5 kang7-khoan2 e5 se3-kai3."
        ],
        [
          "佇冊內底，我有當時仔變做一個公主，逐工穿甲媠噹噹，真濟宮女陪伴我四界佚陶。有當時仔我變做一個乞食，衫仔褲是穿甲破糊糊，徛佇路邊咧共人分物件。有的冊讀著緊張、刺激擱恐怖，有的冊予人讀了會感動甲目屎貢貢流。我感覺讀冊著親像咧爬山、看風景仝款，咱若是爬愈懸，看著的風景著會愈媠喔。",
          "Ti7 chheh lai7-te2, goa2 u7 tang-si5-a2 pian3-cho3 chit8 e5 kong-chu2, tak8 kang chheng7 kah sui2-tang-tang, chin che7 kiong-lu2 poe5-phoann7 goa2 si3-ke3 chhit-tho5. U7 tang-si5-a2 goa2 pian3-cho3 chit8 e5 khit-chiah8, sann-a2-khou3 si7 chheng7 kah phoa3-kou5-kou5, khia7 ti7 lou7-pinn leh ka7 lang5 pun mih8-kiann7. U7 e5 chheh thak8 tioh8 kin2-tiunn, chhi3-khek koh khiong2-pou3, u7 e5 chheh hou7 lang5 thak8 liau2 e7 kam2-tong7 kah bak8-sai2 kong3-kong3-lau5. Goa2 kam2-kak thak8-chheh tioh8 chhin-chhiunn7 leh peh-soann, khoann3 hong-keng2 kang7-khoan2, lan2 na7 si7 peh ju2 koan5, khoann3 tioh8 e5 hong-keng2 tioh8 e7 ju2 sui2 ou5."
        ],
        [
          "阿公捌講：「巧的出喙，戇的出力。」冊若讀愈濟，頭殼著會愈有變竅，做代誌著會愈做愈順手，所以我決定欲讀足濟足濟的冊。佇學校，阮老師咧上課的時陣，那親像咧變魔術仝款，會曉變真濟奇巧的撇步，予阮感覺足趣味，逐工上課攏嘛聽甲耳仔仆仆仆，笑甲喙仔裂獅獅。親像數學課，老師教阮解決生活中大大細細的代誌。社會課共阮講咱祖先的文化佮真濟外國的風俗，實在真趣味。自然課猶擱較心適，予阮知影日頭佮月娘的變化，擱會當予阮做實驗，干那親像咧辦公傢伙仔咧，真正有夠好耍。",
          "A-kong bat kong2: “Khiau2 e5 chhut-chhui3, gong7 e5 chhut-lat8.” Chheh na7 thak8 ju2 che7, thau5-khak tioh8 e7 ju2 u7 pian3-khiau3, cho3 tai7-chi3 tioh8 e7 ju2 cho3 ju2 sun7-chhiu2, sou2-i2 goa2 koat-teng7 beh thak8 chiok che7 chiok che7 e5 chheh. Ti7 hak8-hau7, goan2 lau7-su leh siong7-kho3 e5 si5-chun7, na2 chhin-chhiunn7 leh pian3 mou5-sut8 kang7-khoan2, e7-hiau2 pian3 chin che7 ki5-kha2 e5 phiat-pou7, hou7 goan2 kam2-kak chiok chhu3-bi7, tak8 kang siong7-kho3 long2 ma7 thiann kah hi7-a2 phak-phak-phak, chhio3 kah chhui3-a2 li7-sai-sai. Chhin-chhiunn7 sou3-hak8-kho3, lau7-su ka3 goan2 kai2-koat seng-oah8 tiong toa7-toa7 se3-se3 e5 tai7-chi3. Sia7-hoe7-kho3 ka7 goan2 kong2 lan2 chou2-sian e5 bun5-hoa3 kap chin che7 goa7-kok e5 hong-siok8, sit8-chai7 chin chhu3-bi7. Chu7-jian5-kho3 iau2 koh-khah sim-sek, hou7 goan2 chai-iann2 jit8-thau5 kap goeh8-niu5 e5 pian3-hoa3, koh e7-tang3 hou7 goan2 cho3 sit8-giam7, ka2-na2 chhin-chhiunn7 leh pan7-kong-ke-hoe2-a2 leh, chin-chiann3 u7-kau3 ho2-sng2."
        ],
        [
          "佇學校的課程內底，我上合意的是上台語課，毋但趣味好耍爾爾，擱會當學真濟物件，捌真濟台語發音喔！轉來厝裡擱會當做阿母的「小老師」咧！因為阿母的台語是離離落落，定定予厝邊隔壁聽甲霧煞煞，有當時仔是予人笑甲落下胲。會記得有一擺，我佮阿母轉去庄跤，阿母共「食蝦仔」講做「食鞋仔」、共「一點仔」講做「一鼎仔」、共「請慢用」講做「請莫用」。害阿媽笑甲攬腹肚，差一點仔著弄破碗。",
          "Ti7 hak8-hau7 e5 kho3-theng5 lai7-te2, goa2 siong7 kah-i3 e5 si7 siong7 Tai5-gi2-kho3, m7-tann7 chhu3-bi7 ho2-sng2 nia7-nia7, koh e7-tang3 oh8 chin che7 mih8-kiann7, bat chin che7 Tai5-gi2 hoat-im ou5! Tng2 lai5 chhu3--nih koh e7-tang3 cho3 a-bu2 e5 “sio2-lau7-su” leh! In-ui7 a-bu2 e5 Tai5-gi2 si7 li7-li7 lak-lak, tiann7-tiann7 hou7 chhu3-pinn keh-piah thiann kah bu7-soah-soah, u7 tang-si5-a2 si7 hou7 lang5 chhio3 kah lak-e7-hai5. E7 ki3-tit u7 chit8 pai2, goa2 kap a-bu2 tng2 khi3 chng-kha, a-bu2 ka7 “chiah8 he5-a2” kong2 cho3 “chiah8 e5-a2”, ka7 “chit8-tiam2-a2” kong2 cho3 “chit8 tiann2-a2”, ka7 “chhiann2 ban7 eng7” kong2 cho3 “chhiann2 mai3 eng7”. Hai7 a-ma2 chhio3 kah lam2 pak-tou2, chha chit8-tiam2-a2 tioh8 long3 phoa3 oann2."
        ],
        [
          "阿母定定共我講：「讀冊真趣味擱會當學著真濟知識，瞭解做人處事的道理，冊若讀愈濟著愛愈有修養，愈謙虛、愈客氣，按呢才會有人緣喔！」阿媽嘛捌共我講：「有錢人是食好穿好做輕可，是物質上的好額。愛讀冊的人是精神上的好額，讀冊予咱頭殼好、學問好，咱若是會當修養好、心肝好，按呢上界好。」因為受著阿媽佮阿母的鼓勵，我自細漢著真愛讀冊，向望大漢會當做一個學問好、心肝好的好額人。",
          "A-bu2 tiann7-tiann7 ka7 goa2 kong2: “Thak8-chheh chin chhu3-bi7 koh e7-tang3 oh8 tioh8 chin che7 ti3-sek, liau2-kai2 cho3-lang5 chhu2-su7 e5 to7-li2, chheh na7 thak8 ju2 che7 tioh8 ai3 ju2 u7 siu-iong2, ju2 khiam-hi, ju2 kheh-khi3, an2-ne chiah e7 u7 lang5-ian5 ou5!” A-ma2 ma7 bat ka7 goa2 kong2: “U7-chinn5-lang5 si7 chiah8 ho2 chheng7 ho2 cho3 khin-kho2, si7 but8-chit siong7 e5 ho2-giah8. Ai3 thak8-chheh e5 lang5 si7 cheng-sin5 siong7 e5 ho2-giah8, thak8-chheh hou7 lan2 thau5-khak ho2, hak8-bun7 ho2, lan2 na7 si7 e7-tang3 siu-iong2 ho2, sim-koann ho2, an2-ne siong7 kai3 ho2.” In-ui7 siu7 tioh8 a-ma2 kap a-bu2 e5 kou2-le7, goa2 chu7 se3-han3 tioh8 chin ai3 thak8-chheh, ng3-bang7 toa7-han3 e7-tang3 cho3 chit8 e5 hak8-bun7 ho2, sim-koann ho2 e5 ho2-giah8-lang5."
        ]
      ],
      "篇名": "我上愛讀冊"
    }
  ]
}
