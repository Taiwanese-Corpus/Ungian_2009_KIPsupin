{
  "作者": "陳明仁",
  "出版年": "2007",
  "出版者": "國史館",
  "文類": "演講訪談",
  "書名": "台語文運動訪談暨史料彙編",
  "書寫系統": "漢羅",
  "資料": [
    {
      "段": [
        [
          "艱苦e5求學歷程kap豐富e5社會經驗",
          "Kan-khou2 e5 kiu5-hak8 lek8-teng5 kap hong-hu3 e5 sia7-hoe7 keng-giam7"
        ],
        [
          "真幸運，我1954年9月13出世ti7彰化縣二林鎮e5竹圍村，是彰化縣真偏僻e5農村，因此，我chiok了解種田人e5艱苦。國校畢業e5我無離開二林鎮，chit段成長e5過程chiann5-cho3我日後寫作台語文學siong7滋養e5底肥。",
          "Chin heng7-un7, goa2 1954 ni5 9 goeh8 13 chhut-si3 ti7 Chiong-hoa3 koan7 Ji7-lim5 tin3 e5 Tek-ui5 chhoan, si7 Chiong-hoa3 koan7 chin phian-phiah e5 long5-chhoan, in-chhu2, goa2 chiok liau2-kai2 cheng3-chhan5-lang5 e5 kan-khou2. Kok-hau7 pit8-giap8 e5 goa2 bo5 li7-khui Ji7-lim5 tin3, chit toann7 seng5-tiong2 e5 koe3-teng5 chiann5-cho3 goa2 jit8-au7 sia2-chok Tai5-gi2 bun5-hak8 siong7 chu-iong2 e5 te2-pui5."
        ],
        [
          "我讀國校e5時，寫作文long2會用台語思考，大量e5台語詞出現ti7我e5作文內底，老師tiann7-tiann7 ka7我警告，講我若無學習用『國語』思考，成績一定be7好。到我讀初中，chiah學會曉寫khah純e5中文，我先寫1篇文章，寫了chiah改，思考iau2是台語式--e5;自細漢我會曉e5語言kan-tann台語nia5。",
          "Goa2 thak8 kok-hau7 e5 si5, sia2 chok-bun5 long2 e7 iong7 Tai5-gi2 su-kho2, toa7-liong7 e5 Tai5-gi2-su5 chhut-hian7 ti7 goa2 e5 chok-bun5 lai7-te2, lau7-su tiann7-tiann7 ka7 goa2 keng2-ko3, kong2 goa2 na7 bo5 hak8-sip8 iong7『國語』su-kho2, seng5-chek it-teng7 be7 ho2. Kau3 goa2 thak8 chhou-tiong, chiah oh8 e7-hiau2 sia2 khah sun5 e5 Tiong-bun5, goa2 seng sia2 1 phinn bun5-chiunn, sia2 liau2 chiah kai2, su-kho2 iau2 si7 Tai5-gi2-sek--e5; chu7 se3-han3 goa2 e7-hiau2 e5 gi2-gian5 kan-tann Tai5-gi2 nia5."
        ],
        [
          "庄腳囡仔siong7大e5本錢是自卑，自卑感激發求知e5精神。為無beh hou7人笑song5，我ka7所有讀有e5中文翻譯e5文學冊讀透透，koh追求音樂、藝術e5知bat，台北讀1間私立高中e5時，教我e5美術老師認為我有美術天份，叫我專心學畫，畢業了，會sai2考藝專。我ka7老師講做畫家ai3 khai真濟錢去hak設備—畫筆、原料、畫紙、畫架…，我無做畫家e5本錢。",
          "Chng-kha gin2-a2 siong7 toa7 e5 pun2-chinn5 si7 chu7-pi, chu7-pi-kam2 kek8-hoat kiu5-ti e5 cheng-sin5. Ui7 bo5 beh hou7 lang5 chhio3 song5, goa2 ka7 sou2-u7 thak8 u7 e5 Tiong-bun5 hoan-ek8 e5 bun5-hak8-chheh thak8-thau3-thau3, koh tui-kiu5 im-gak8, ge7-sut8 e5 ti-bat, Tai5-pak thak8 1 keng su-lip8 ko-tiong e5 si5, ka3--goa2 e5 bi2-sut8 lau7-su jin7-ui7 goa2 u7 bi2-sut8 thian-hun7, kio3 goa2 choan-sim oh8 oe7, pit8-giap8 liau2, e7-sai2 kho2 ge7-choan. Goa2 ka7 lau7-su kong2 choe3 oe7-ka ai3 khai chin che7 chinn5 khi3 hak siat-pi7----oe7-pit, goan5-liau7, oe7-choa2, oe7-ke3... goa2 bo5 cho3 oe7-ka e5 pun2-chinn5."
        ],
        [
          "為tioh8求學，我讀初中e5時就必須趁錢繳學費維持家己e5生活，初中ti7台中，高中、大學ti7台北，long2四界找打工，半工半讀，同時ma7對社會問題保持關心，我有豐富e5社會經驗了後，就對舊Russian作家e5心情有所了解，並且影響我e5創作。",
          "Ui7 tioh8 kiu5-hak8, goa2 thak8 chhou-tiong e5 si5 to7 pit-su than3-chinn5 kiau2 hak8-hui3 i5-chhi5 ka-ti7 e5 seng-oah8, chhou-tiong ti7 Tai5-tiong, ko-tiong, tai7-hak8 ti7 Tai5-pak, long2 si3-ke3 chhoe7 phah-kang, poann3-kang poann3-thak8 , tong5-si5 ma7 tui3 sia7-hoe7 bun7-te5 po2-chhi5 koan-sim, goa2 u7 hong-hu3 e5 sia7-hoe7 keng-giam7 liau2-au7, to7 tui3 ku7 Russian chok-ka e5 sim-cheng5 iu2-sou2 liau2-kai2, peng7-chhiann2 eng2-hiong2 goa2 e5 chhong3-chok."
        ],
        [
          "1995年用ti7美國流浪e5心情kap對台灣e5熱愛寫作詩集《流浪記事》。Ti7流浪世界各地e5過程中，我學習讀作家原文去了解作品，chit時e5我發現：「翻譯是1種創作、ma7是1種欺騙。」Chit句話有相當e5真實性。尤其中文漢字有chiann5濟價值觀ti7內底，我讀過真濟篇中文翻譯作品，kap原作是有文學上e5差別，我tioh8開始思考語言kap文學e5關係性。",
          "1995 ni5 iong7 ti7 Bi2-kok liu5-long7 e5 sim-cheng5 kap tui3 Tai5-oan5 e5 jiat8-ai3 sia2-chok si-chip8 “Liu5-long7 Ki3-su7”. Ti7 liu5-long7 se3-kai3 kok-te7 e5 koe3-teng5 tiong, goa2 hak8-sip8 thak8 chok-ka goan5-bun5 khi3 liau2-kai2 chok-phin2, chit-si5 e5 goa2 hoat-hian7: “Hoan-ek8 si7 1 chiong2 chhong3-chok, ma7 si7 1 chiong2 khi-phian3.” Chit ku3 oe7 u7 siong-tong e5 chin-sit8-seng3. Iu5-ki5 Tiong-bun5 Han3-ji7 u7 chiann5 che7 ke3-tat8-koan ti7 lai7-te2, goa2 thak8 koe3 chin che7 phinn Tiong-bun5 hoan-ek8 chok-phin2, kap goan5-chok si7 u7 bun5-hak8 siong7 e5 chha-piat8, goa2 tioh8 khai-si2 su-kho2 gi2-gian5 kap bun5-hak8 e5 koan-he7-seng3."
        ],
        [
          "民主獨立運動e5洗禮",
          "Bin5-chu2 tok8-lip8 un7-tong7 e5 se2-le2"
        ],
        [
          "我少年時代就立志beh做文學家，用奢華e5文字疊出個人m7知未來e5操煩kap無緣無故e5情愁。讀tioh8舊Russian作家厚厚e5小說，發現in大部分e5作品long2 khia7 ti7勞苦大眾e5地位，控訴執政者e5 au2蠻。我真驚惶，若講文學tioh8-ai3牽涉hiah濟複雜koh危險e5政治議題，我欠缺--e5 m7是學歷，是親身去體會各種層面e5經歷。",
          "Goa2 siau3-lian5 si5-tai7 to7 lip8-chi3 beh cho3 bun5-hak8-ka, iong7 sia-hoa e5 bun5-ji7 thah8 chhut ko3-jin5 m7 chai bi7-lai5 e5 chhau-hoan5 kap bo5 ian5 bo5 kou3 e5 cheng5-chhiu5. Thak8 tioh8 ku7 Russian chok-ka kau7-kau7 e5 siau2-soat, hoat-hian7 in toa7-pou7-hun7 e5 chok-phin2 long2 khia7 ti7 lo5-khou2 tai7-chiong3 e5 te7-ui7, khong3-sou3 chip-cheng3-chia2 e5 au2-ban5. Goa2 chin kiann-hiann5, na7 kong2 bun5-hak8 tioh8-ai3 khan-siap hiah che7 hok8-chap8 koh gui5-hiam2 e5 cheng3-ti7 gi7-te5, goa2 khiam3-khoat--e5 m7 si7 hak8-lek8, si7 chhin-sin khi3 the2-hoe7 kok-chiong2 chan5-bin7 e5 keng-lek8."
        ],
        [
          "所以我全心投入台灣e5民主獨立政治運動，hit時e5我，深深知影台灣人民e5苦難來自政治統治者khah濟，想講透過政治改造會tang3解放人民e5問題，文學是政治問題解決了後才會tang3存在e5。用chit種觀點出發，我bat 10年無koh創作文學，但是街頭運動每1場long2會sai2看tioh8我e5形影。",
          "Sou2-i2 goa2 choan5-sim tau5 jip8 Tai5-oan5 e5 bin5-chu2 tok8-lip8 cheng3-ti7 un7-tong7, hit-si5 e5 goa2, chhim-chhim chai-iann2 Tai5-oan5 jin5-bin5 e5 khou2-lan7 lai5-chu7 cheng3-ti7 thong2-ti7-chia2 khah che7, siunn7 kong2 thau3-koe3 cheng3-ti7 kai2-cho7 e7-tang3 kai2-hong3 jin5-bin5 e5 bun7-te5, bun5-hak8 si7 cheng3-ti7 bun7-te5 kai2-koat liau2-au7 chiah e7-tang3 chun5-chai7--e5. Iong7 chit chiong2 koan-tiam2 chhut-hoat, goa2 bat 10 ni5 bo5 koh chhong3-chok bun5-hak8, tan7-si7 ke-thau5 un7-tong7 mui2 1 tiunn5 long2 e7-sai2 khoann3 tioh8 goa2 e5 heng5-iann2."
        ],
        [
          "我熟sai7台灣e5反對運動kap熟sai7台灣各階層e5生活百姓是仝款--e5，用全身e5投入去了解，鬥陣苦悶、做夥ut-chut、ka7歷史e5哀愁當做精神上e5安慰。過程中，我ma7讀tioh8寫chit款運動e5文學，1方面鼓舞我繼續參與e5意志，另外1方面我開始思考文學e5本質kap形式e5問題。",
          "Goa2 sek8-sai7 Tai5-oan5 e5 hoan2-tui3 un7-tong7 kap sek8-sai7 Tai5-oan5 kok kai-chan5 e5 seng-oah8 peh-senn3 si7 kang7-khoan2--e5, iong7 choan5-sin e5 tau5-jip8 khi3 liau2-kai2, tau3-tin7 khou2-bun7, cho3-hoe2 ut-chut, ka7 lek8-su2 e5 ai-chhiu5 tong3-cho3 cheng-sin5 siong7 e5 an-ui3. Koe3-teng5 tiong, goa2 ma7 thak8 tioh8 sia2 chit khoan2 un7-tong7 e5 bun5-hak8, 1 hong-bin7 kou2-bu2 goa2 ke3-siok8 chham-u2 e5 i3-chi3, leng7-goa7 1 hong-bin7 goa2 khai-si2 su-kho2 bun5-hak8 e5 pun2-chit kap heng5-sek e5 bun7-te5."
        ],
        [
          "所以我改用母語寫作，1985年我開始用台語寫詩，為tioh8閃避1寡寫be7出來e5台語音，我先寫詩；詩e5形式khah短，口語khah少，khah chhoe7會tioh8漢字thang寫。Chit時期e5我就只有用漢字寫台語詩發表ti7市面上e5政論雜誌。",
          "Sou2-i2 goa2 kai2-iong7 bu2-gi2 sia2-chok, 1985 ni5 goa2 khai-si2 iong7 Tai5-gi2 sia2-si, ui7 tioh8 siam2-pi7 chit8-koa2 sia2 be7 chhut--lai5 e5 Tai5-gi2-im, goa2 seng sia2-si; si e5 heng5-sek khah te2, khau2-gi2 khah chio2, khah chhoe7 e7 tioh8 Han3-ji7 thang sia2. Chit si5-ki5 e5 goa2 to7 chi2 u7 iong7 Han3-ji7 sia2 Tai5-gi2-si hoat-piau2 ti7 chhi7-bin7 siong7 e5 cheng3-lun7 chap8-chi3."
        ],
        [
          "坐監得寶藏－台語白話字",
          "Che7-kann tit po2-chong7----Tai5-gi2 peh8-oe7-ji7"
        ],
        [
          "出社會了後，特別是1984年左右去美國遊學了後，看見人long2用家己e5母語teh創作，ti7國外e5台灣人顛倒long2講台語，所以我1985年開始使用台語寫詩。父母tiann7-tiann7問我teh創siann2，我講我teh寫文學，但是父母in long2看無聽無；我thai3會寫1種父母long2看無聽無e5文學？所以我決定beh用in聽有e5話去寫。",
          "Chhut sia7-hoe7 liau2-au7, tek8-piat8 si7 1984 ni5  cho2-iu7 khi3 Bi2-kok iu5-hak8 liau2-au7, khoann3-kinn3 lang5 long2 iong7 ka-ti7 e5 bu2-gi2 teh chhong3-chok, ti7 kok-goa7 e5 Tai5-oan5-lang5 tian-to3 long2 kong2 Tai5-gi2, sou2-i2 goa2 1985 ni5 khai-si2 su2-iong7 Tai5-gi2 sia2-si. Pe7-bu2 tiann7-tiann7 mng7 goa2 teh chhong3 siann2, goa2 kong2 goa2 teh sia2 bun5-hak8, tan7-si7 pe7-bu2 in long2 khoann3 bo5 thiann bo5; goa2 thai3 e7 sia2 1 chiong2 pe7-bu2 long2 khoann3 bo5 thiann bo5 e5 bun5-hak8? Sou2-i2 goa2 koat-teng7 beh iong7 in thiann u7 e5 oe7 khi3 sia2."
        ],
        [
          "1988年是文學siong7重要e5 1年，我坐監kap蔡有全、許曹德關做夥，png bat編過政論雜誌e5福氣，hou7 國民黨當做思想犯e5貴賓，kap出名e5台獨案前輩關做1窟。Hit時許曹德teh siau2創造台灣文字，知影我讀過中文系，文字學kap聲韻學e5基礎be7 bai2，文法方面ma7有寡研究，就kap我討論台語文字化e5 1寡問題。",
          "1988 ni5 si7 bun5-hak8 siong7 tiong7-iau3 e5 1 ni5, goa2 che7-kann kap Chhoa3 Iu2-choan5, Khou2 Cho5-tek koainn cho3-hoe2, png bat pian koe3 cheng3-lun7 chap8-chi3 e5 hok-khi3, hou7 Kok-bin5-tong2 tong3-cho3 su-siong2-hoan7 e5 kui3-pin, kap chhut-mia5 e5 Tai5-tok8-an3 chian5-poe3 koainn cho3 1 khut. Hit-si5 Khou2 Cho5-tek teh siau2 chhong3-cho7 Tai5-oan5 bun5-ji7, chai-iann2 goa2 thak8 koe3 Tiong-bun5-he7, bun5-ji7-hak8 kap siann-un7-hak8 e5 ki-chhou2 be7-bai2, bun5-hoat hong-bin7 ma7 u7 koa2 gian2-kiu3, to7 kap goa2 tho2-lun7 Tai5-gi2 bun5-ji7-hoa3 e5 chit8-koa2 bun7-te5."
        ],
        [
          "蔡有全是台南神學院神學研究所畢業--e5，會曉白話字，就利用1擺阮「跳房」e5 1點鐘時間，ka7我講解教會羅馬字。我chit時chiah知影做台語文創作siong7受制限--e5是欠1套通行e5拼音文字，有chit套白話字，我會tang3進行所有e5文學創作形式。Tu2知影chit套白話字chiah-nih8好用，我心內歡喜kah。",
          "Chhoa3 Iu2-choan5 si7 Tai5-lam5 Sin5-hak8-inn7 sin5-hak8 gian2-kiu3-sou2 pit8-giap8--e5, e7-hiau2 peh8-oe7-ji7, to7 li7-iong7 1 pai2 goan2 “thiau3-pang5” e5 1 tiam2-cheng si5-kan, ka7 goa2 kang2-kai2 kau3-hoe7 Lo5-ma2-ji7. Goa2 chit-si5 chiah chai-iann2 cho3 Tai5-gi2-bun5 chhong3-chok siong7 siu7 che3-han7--e5 si7 khiam3 1 tho3 thong-heng5 e5 phin-im bun5-ji7, u7 chit tho3 peh8-oe7-ji7, goa2 e7-tang3 chin3-heng5 sou2-u7 e5 bun5-hak8 chhong3-chok heng5-sek. Tu2 chai-iann2 chit tho3 peh8-oe7-ji7 chiah-nih8 ho2-iong7, goa2 sim-lai7 hoann-hi2 kah."
        ],
        [
          "我原本就是讀戲劇e5青年，青年時代寫過幾十齣電影劇本，改寫台語文了後，對戲劇e5創作心ju2強，劇中e5人物會sai2自由講台語，用羅馬字會sai2完全表達出in e5語氣，語氣傳達感情是台語siong7大e5特色，che是漢字無可能做到e5，我有chit套羅馬字武器，就隨寫1齣舞台劇，用5幕劇beh介紹台灣近代史。",
          "Goa2 goan5-pun2 to7-si7 thak8 hi3-kiok8 e5 chheng-lian5, chheng-lian5 si5-tai7 sia2 koe3 kui2 chap8 chhut tian7-iann2 kiok8-pun2, kai2-sia2 Tai5-gi2-bun5 liau2-au7, tui3 hi3-kiok8 e5 chhong3-chok-sim ju2 kiong5, kiok8 tiong e5 jin5-but8 e7-sai2 chu7-iu5 kong2 Tai5-gi2, iong7 Lo5-ma2-ji7 e7-sai2 oan5-choan5 piau2-tat8 chhut in e5 gi2-khi3, gi2-khi3 thoan5-tat8 kam2-cheng5 si7 Tai5-gi2 siong7 toa7 e5 tek8-sek, che si7 Han3-ji7 bo5 kho2-leng5 cho3-kau3--e5, goa2 u7 chit tho3 Lo5-ma2-ji7 bu2-khi3, to7 sui5 sia2 1 chhut bu2-tai5-kiok8, iong7 5 bou7 kiok8 beh kai3-siau7 Tai5-oan5 kin7-tai7-su2."
        ],
        [
          "Hit時be7-hiau2台語e5變調，就用我心內所想所講e5語調記錄loh8來，tu2 tioh8第8調高入beh變ke7入，白話字無設計hit種調符，我就用入聲尾加第3調符，表示ke7入聲，hit齣戲就是收ti7小說集《Pha荒e5故事》內面e5<許--家e5運命〉。",
          "Hit-si5 be7-hiau2 Tai5-gi2 e5 pian3-tiau7, to7 iong7 goa2 sim-lai7 sou2 siunn7 sou2 kong2 e5 gi2-tiau7 ki3-lok8--loh8-lai5, tu2 tioh8 te7 8 tiau7 ko-jip8 beh pian3 ke7-jip8, peh8-oe7-ji7 bo5 siat-ke3 hit chiong2 tiau7-hu5, goa2 to7 iong7 jip8-siann-boe2 ka te7 3 tiau7-hu5, piau2-si7 ke7 jip8-siann, hit chhut hi3 to7-si7 siu ti7 siau2-soat-chip8 “Pha-hng e5 kou3-su7” lai7-bin7 e5 “Khou2--ka e5 un7-mia7”."
        ],
        [
          "台語e5文學創作，若是時常為tioh8 1個台語詞，漢字m7 知beh寫做siann2-mih，that車that kui暝，無法tou7 繼續寫--loh8去，若講1個寫文學e5人，頭殼ai3 na2想漢字字形koh na2思考文學內容，真緊就會ka7思考斬斷--去，進度一定會慢--去，若mai3管漢字，先用羅馬字寫--loh8，就解決問題--ah。所以講我得tioh8 chit套白話字是真珍貴e5，無白話字，我e5文學路途就無可能行會loh8去。",
          "Tai5-gi2 e5 bun5-hak8 chhong3-chok, na7 si7 si5-siong5 ui7 tioh8 1 e5 Tai5-gi2-su5, Han3-ji7 m7 chai beh sia2 cho3 siann2-mih, that-chhia that kui-me5, bo5 hoat-tou7 ke3-siok8 sia2--loh8-khi3, na7 kong2 1 e5 sia2 bun5-hak8 e5 lang5, thau5-khak ai3 na2 siunn7 Han3-ji7 ji7-heng5 koh na2 su-kho2 bun5-hak8 loe7-iong5, chin kin2 to7 e7 ka7 su-kho2 cham7-tng7--khi3, chin3-tou7 it-teng7 e7 ban7--khi3, na7 mai3 koan2 Han3-ji7, seng iong7 Lo5-ma2-ji7 sia2--loh8, to7 kai2-koat bun7-te5--ah. Sou2-i2 kong2 goa2 tit tioh8 chit tho3 peh8-oe7-ji7 si7 chin tin-kui3--e5, bo5 peh8-oe7-ji7, goa2 e5 bun5-hak8 lou7-tou5 to7 bo5 kho2-leng5 kiann5 e7 loh8--khi3."
        ],
        [
          "台語文學e5開拓： 戲劇、詩、小說",
          "Tai5-gi2 bun5-hak8 e5 khai-thok: hi3-kiok8, si, siau2-soat"
        ],
        [
          "1989年我出來社會，hit齣坐監創作e5台語劇chhoe7無所在thang發表。報紙、雜誌會tang3接受--e5台語作品siong7濟是到詩na7-tiann7，koh是全漢字--e5 khah beh刊。",
          "1989 ni5 goa2 chhut lai5 sia7-hoe7, hit chhut che7-kann chhong3-chok e5 Tai5-gi2-kiok8 chhoe7 bo5 sou2-chai7 thang hoat-piau2. Po3-choa2, chap8-chi3 e7-tang3 chiap-siu7 e5 Tai5-gi2 chok-phin2 siong7 che7 si7 kau3 si na7-tiann7, koh si7 choan5 Han3-ji7--e5 khah beh khan."
        ],
        [
          "1個作家，若無園地beh hou7 i發表作品，就親像是無土地e5農民、無海e5漁民、無市場e5生意人…，nah有可能留ti7 chit e5行業？",
          "1 e5 chok-ka, na7 bo5 oan5-te7 beh hou7 i hoat-piau2 chok-phin2, to7 chhin-chhiunn7 si7 bo5 thou2-te7 e5 long5-bin5, bo5 hai2 e5 hi5-bin5, bo5 chhi7-tiunn5 e5 seng-li2-lang5..., nah u7 kho2-leng5 lau5 ti7 chit e5 hang5-giap8?"
        ],
        [
          "台灣人用台語創作，soah無所在發表，che對台灣人來講是真大e5荒謬。因此1988年到96年之間，市面上會sai2看tioh8 e5只有我e5詩，1990年我參加笠詩社，ti7《笠詩刊》上發表台語詩作品，chit時期e5 我是「台語詩人」。",
          "Tai5-oan5-lang5 iong7 Tai5-gi2 chhong3-chok, soah bo5 sou2-chai7 hoat-piau2, che tui3 Tai5-oan5-lang5 lai5 kong2 si7 chin toa7 e5 hong-bio7. In-chhu2 1988 ni5 kau3 96 ni5 chi-kan, chhi7-bin7 siong7 e7-sai2 khoann3--tioh8-e5 chi2-u7 goa2 e5 si, 1990 ni5 goa2 chham-ka Leh8 Si-sia7, ti7 “Leh8 Si-khan” siong7 hoat-piau2 Tai5-gi2-si chok-phin2, chit si5-ki5 e5 goa2 si7 “Tai5-gi2 si-jin5 」。"
        ],
        [
          "除了參加文學活動之外，我koh深入校園ti7台灣各高中、大學台文社團擔任指導教師，1990年到tann，差不多遍及各校。",
          "tu5-liau2 chham-ka bun5-hak8 oah8-tang7 chi-goa7, goa2 koh chhim-jip8 hau7-hng5 ti7 Tai5-oan5 kok ko-tiong, tai7-hak8 Tai5-bun5 sia7-thoan5 tam-jim7 chi2-to7 kau3-su, 1990 ni5 kau3 tann, chha-put-to phian3-kip8 kok-hau7."
        ],
        [
          "Bat ti7新莊社區大學及基隆社區大學開台語文讀寫課程。擔任中廣電台節目主持，主講文學節目，介紹台語文學。並且ti7 1990年翻譯日本『宮崎駿』bang-gah 7 te3做台語發音10 te3錄影帶，三映傳播出版。1991年編選台語運動歌選「台灣e5心」，San Diego人力資源中心出版。1993年翻譯日本bang-gah『叮噹貓』系列12 te3做台語發音錄影帶，三映傳播出版。",
          "Bat ti7 Sin-chng Sia7-khu Tai7-hak8 kap Ke-lang5 Sia7-khu Tai7-hak8 khui Tai5-gi2-bun5 thok8-sia2 kho3-teng5. Tam-jim7 Tiong-kong2 Tian7-tai5 chiat-bok8 chu2-chhi5, chu2-kang2 bun5-hak8 chiat-bok8, kai3-siau7 Tai5-gi2 bun5-hak8. Peng7-chhiann2 ti7 1990 ni5 hoan-ek8 Jit8-pun2『宮崎駿』bang-gah 7 te3 cho3 Tai5-gi2 hoat-im 10 te3 lok8-iann2-toa3, Sam-eng3 Thoan5-po3 chhut-pan2. 1991 ni5 pian-soan2 Tai5-gi2 un7-tong7 koa-soan2 “Tai5-oan5 e5 sim”,San Diegojin5-lek8 chu-goan5 tiong-sim chhut-pan2. 1993 ni5 hoan-ek8 Jit8-pun2 bang-gah『叮噹貓』he7-liat7 12 te3 cho3 Tai5-gi2 hoat-im lok8-iann2-toa3, Sam-eng3 Thoan5-po3 chhut-pan2."
        ],
        [
          "我用各種方式積極推廣台語文運動，希望台語文會tang3行入咱e5日常生活e5 tak8個層面。甚至ma7 bat經營過「巢窟咖啡」以台語歌kap講台語為主要e5風格，hou7有民主運動、台獨思想e5「異議人士」chiann5-cho3交流活動e5所在。",
          "Goa2 iong7 kok chiong2 hong-sek chek-kek8 chhui-kong2 Tai5-gi2-bun5 un7-tong7, hi-bang7 Tai5-gi2-bun5 e7-tang3 kiann5 jip8 lan2 e5 jit8-siong5 seng-oah8 e5 tak8 e5 chan5-bin7. Sim7-chi3 ma7 bat keng-eng5 koe3 “Chau5-khut Ka-pi” i2 Tai5-gi2-koa kap kong2 Tai5-gi2 ui5 chu2-iau3 e5 hong-keh, hou7 u7 bin5-chu2 un7-tong7, Tai5-tok8 su-siong2 e5 “inn7-gi7 jin5-su7” chiann5-cho3 kau-liu5 oah8-tang7 e5 sou2-chai7."
        ],
        [
          "1990年尾，前衛出版社e5林文欽接編台灣文藝雜誌，聘請我做編輯企劃，我講beh開台語文園地，得著伊e5支持，所以〈許--家e5命運〉總算會thang刊出，che是我第1篇用台語寫e5戲劇。",
          "1990 ni5-boe2, Chian5-ui7 Chhut-pan2-sia7 e5 Lim5 Bun5-khim chiap pian Tai5-oan5 Bun5-ge7 Chap8-chi3, pheng3-chhiann2 goa2 cho3 pian-chip khe3-oe7, goa2 kong2 beh khui Tai5-gi2-bun5 oan5-te7, tit tioh8 i e5 chi-chhi5, sou2-i2 “Khou2--ka e5 Mia7-un7” chong2-sng3 e7 thang khan chhut , che si7 goa2 te7 1 phinn iong7 Tai5-gi2 sia2 e5 hi3-kiok8."
        ],
        [
          "1992年參加台灣筆會並且擔任第4屆kap第6、7屆理事，kang7年共同發起以母語寫詩e5「蕃薯詩社」。1992年，前衛出版社出版《走找流浪e5台灣》台語詩集。1995年台笠出版社出版《流浪記事》台語詩集，冊kap Tape。1996年，台笠出版社出版《陳明仁台語歌詩》冊kap Tape。",
          "1992 ni5 chham-ka Tai5-oan5 Pit-hoe7 peng7-chhiann2 tam-jim7  te7 4 kai3 kap te7 6, 7 kai3 li2-su7, kang7 ni5 kiong7-tong5 hoat-khi2 i2 bu2-gi2 sia2-si e5 “Han-chi5 Si-sia7”. 1992 ni5, Chian5-ui7 Chhut-pan2-sia7 chhut-pan2 “Chau2-chhoe7 Liu5-long7 e5 Tai5-oan5” Tai5-gi2 si-chip8. 1995 ni5 Tai5-leh8 Chhut-pan2-sia7 chhut-pan2 “Liu5-long7 Ki3-su7” Tai5-gi2 si-chip8, chheh kap Tape. 1996 ni5, Tai5-leh8 Chhut-pan2-sia7 chhut-pan2 “Tan5 Beng5-jin5 Tai5-gi2 Koa-si” chheh kap Tape."
        ],
        [
          "《台文通訊》iah-boe7創刊進前，鄭良偉教授、鄭良光tng2來台灣，我chiah知影鄭教授兄弟ma7 teh鼓勵逐個用漢字kap羅馬字創作，我hit時m7知影海外，其實陳雷早tioh8用chit種真方便e5方法寫幾na7篇小說。當時台灣用漢字kap羅馬字寫詩e5，只有我1個na7-tiann7，早期iah是仝期e5林宗源、向陽、黃勁連、林央敏、宋澤萊，chiah-e5台語文作家e5作品全部long2是漢字e5。",
          "“Tai5-bun5 Thong-sin3” iah-boe7 chhong3-khan chin3-cheng5, Tenn7 Liong5-ui2 kau3-siu7, Tenn7 Liong5-kng tng2 lai5 Tai5-oan5, goa2 chiah chai-iann2 Tenn7 kau3-siu7 hiann-ti7 ma7 teh kou2-le7 tak8-e5 iong7 Han3-ji7 kap Lo5-ma2-ji7 chhong3-chok, goa2 hit-si5 m7 chai-iann2 hai2-goa7, ki5-sit8 Tan5 Lui5 cha2 tioh8 iong7 chit chiong2 chin hong-pian7 e5 hong-hoat sia2 kui2-na7 phinn siau2-soat. Tong-si5 Tai5-oan5 iong7 Han3-ji7 kap Lo5-ma2-ji7 sia2-si--e5, chi2-u7 goa2 1 e5 na7-tiann7, cha2-ki5 iah si7 kang7 ki5 e5 Lim5 Chong-goan5, Hiong3 Iong5, Ng5 Kin3-lian5, Lim5 Iong-bin2, Song3 Tek8-lai5, chiah-e5 Tai5-gi2-bun5 chok-ka e5 chok-phin2 choan5-pou7 long2 si7 Han3-ji7--e5."
        ],
        [
          "1992、94、96年三度巡迴北美洲美加，演講台語文學kap吟台語詩。1996美國tng2來了後，ka7 1寡朋友提出「白話字e5台語文學無發表園地」chit e5問題，若是無多面性e5文學作品，就無可能起造台語文學e5基礎，所以siong7欠缺e5是台語文學e5專業刊物。我beh開始做專業e5台語文e5作家，大量創作小說kap戲劇，欠1份雜誌會sai2發表。",
          "1992, 94, 96 ni5 sann tou7 sun5-hoe5 Pak-bi2-chiu Bi2 Ka, ian2-kang2 Tai5-gi2 bun5-hak8 kap gim5 Tai5-gi2-si. 1996 Bi2-kok tng2--lai5 liau2-au7, ka7 chit8-koa2 peng5-iu2 the5-chhut “peh8-oe7-ji7 e5 Tai5-gi2 bun5-hak8 bo5 hoat-piau2 oan5-te7” chit e5 bun7-te5, na7 si7 bo5 to-bin7-seng3 e5 bun5-hak8 chok-phin2, to7 bo5 kho2-leng5 khi2-cho7 Tai5-gi2 bun5-hak8 e5 ki-chhou2, sou2-i2 siong7 khiam3-khoat--e5 si7 Tai5-gi2 bun5-hak8 e5 choan-giap8 khan-but8. Goa2 beh khai-si2 cho3 choan-giap8 e5 Tai5-gi2-bun5 e5 chok-ka, toa7-liong7 chhong3-chok siau2-soat kap hi3-kiok8, khiam3 1 hun7 chap8-chi3 e7-sai2 hoat-piau2."
        ],
        [
          "就按呢，我找朋友kap有志奉獻台語文運動e5，合力出錢成立了《台文Bong2報》，我就1期固定5-6頁發表小說、戲劇。1998年我為tioh8台語小說，家己出錢接手莊柏林詩人律師e5「台笠出版社」，將《台文Bong2報》發表e5小說集結成冊以筆名Babuja A.Sidaia出版了我e5第1本台語小說集《A-chhun5》，2000年以筆名Asia Jilimpo出版《Pha荒e5故事》。2002年金安出版社，將khah代表性e5詩、散文、小說、劇本編做1冊《陳明仁台語文學選》。",
          "To7 an2-ne, goa2 chhoe7 peng5-iu2 kap iu2-chi3 hong7-hian3 Tai5-gi2-bun5 un7-tong7--e5, hap8-lek8 chhut chinn5 seng5-lip8 liau2 “Tai5-bun5 Bong2-po3”, goa2 to7 1 ki5 kou3-teng7 5-6 iah8 hoat-piau2 siau2-soat, hi3-kiok8. 1998 ni5 goa2 ui7 tioh8 Tai5-gi2 siau2-soat, ka-ti7 chhut chinn5 chiap-chhiu2 Chng Phek-lim5 si-jin5 lut8-su e5 “Tai5-leh8 Chhut-pan2-sia7”, chiong “Tai5-bun5 Bong2-po3” hoat-piau2 e5 siau2-soat chip8-kiat seng5-chheh i2 pit-mia5 Babuja A. Sidaia chhut-pan2 liau2 goa2 e5 te7 1 pun2 Tai5-gi2 siau2-soat-chip8 “A-chhun5”, 2000 ni5 i2 pit-mia5 Asia Jilimpo chhut-pan2  “Pha-hng e5 Kou3-su7”. 2002 ni5 Kim-an Chhut-pan2-sia7, chiong khah tai7-piau2-seng3 e5 si, san3-bun5, siau2-soat, kiok8-pun2 pian cho3 1 chheh “Tan5 Beng5-jin5 Tai5-gi2 Bun5-hak8-soan2”."
        ],
        [
          "我bat得tioh8教育部大學升學委員會編「彩繪學科」、「文史哲科系」代表人物，koh ti7 1997得tioh8「關懷台灣基金會服務獎」，2006年得tioh8「榮後台灣詩人獎」。",
          "Goa2 bat tit tioh8 Kau3-iok8-pou7 tai7-hak8 seng-hak8 ui2-oan5-hoe7 pian “chhai2-hoe7 hak8-kho”, “bun5-su2-thiat kho-he7” tai7-piau2 jin5-but8, koh ti7 1997 tit tioh8 “Koan-hoai5 Tai5-oan5 Ki-kim-hoe7 hok8-bu7-chiong2”, 2006 ni5 tit tioh8 “Eng5-au7 Tai5-oan5 si-jin5-chiong2”."
        ],
        [
          "我原本有兼任台灣神學院e5神學研究所kap靜宜大學e5台灣文學課程，但是chit-ma2 long2無beh教，因為我認為chit-ma2 e5學生m7是beh求學問，是beh theh8學分e5。我甘願去社區、團體，in是有趣味chiah來e5，我教in、in會去教hou7別人聽，我ti7松山教會e5松年大學，有60、70歲老歲a2 long2 tak8禮拜透早9點到10點teh學台語，in long2學kah真心適。",
          "Goa2 goan5-pun2 u7 kiam-jim7 Tai5-oan5 Sin5-hak8-inn7 e5 sin5-hak8 gian2-kiu3-sou2 kap Cheng7-gi5 Tai7-hak8 e5 Tai5-oan5 bun5-hak8 kho3-teng5, tan7-si7 chit-ma2 long2 bo5 beh ka3, in-ui7 goa2 jin7-ui7 chit-ma2 e5 hak8-seng m7 si7 beh kiu5 hak8-bun7, si7 beh theh8 hak8-hun--e5. Goa2 kam-goan7 khi3 sia7-khu, thoan5-the2, in si7 u7 chhu3-bi7 chiah lai5--e5, goa2 ka3--in, in e7 khi3 ka3 hou7 pat8-lang5 thiann, goa2 ti7 Siong5-san Kau3-hoe7 e5 Siong5-lian5 Tai7-hak8, u7 60, 70 hoe3 lau7-hoe3-a2 long2 tak8 le2-pai3 thau3-cha2 9 tiam2 kau3 10 tiam2 teh oh8 Tai5-gi2, in long2 oh8 kah chin sim-sek."
        ],
        [
          "文學觀",
          "Bun5-hak8-koan"
        ],
        [
          "我感覺文學是作家beh創作1個天地，人beh創作1個koh-khah好e5天地，是1個必要e5手段，心靈kap肉體只有透過文學chiah會tang3 thau2放性命e5苦澀，「性命是無奈、苦澀e5」，因為性命就是帶來生老病死chiah-e5物件，ai3透過文學提升性命e5品質，透過文學hou7人性媠起來、社會媠起來，hou7人「bright」起來，每1個人long2需要文學hou7性命有光，包括美術、舞蹈各種藝術ma7是按呢。",
          "Goa2 kam2-kak bun5-hak8 si7 chok-ka beh chhong3-chok 1 e5 thinn-te7, lang5 beh chhong3-chok 1 e5 koh-khah ho2 e5 thinn-te7, si7 1 e5 pit-iau3 e5 chhiu2-toann7, sim-leng5 kap bah-the2 chi2-u7 thau3-koe3 bun5-hak8 chiah e7-tang3 thau2-pang3 senn3-mia7 e5 khou2-siap, “senn3-mia7 si7 bu5-nai7, khou2-siap--e5”, in-ui7 senn3-mia7 to7-si7 tai3 lai5 senn lo2 penn7 si2 chiah-e5 mih8-kiann7, ai3 thau3-koe3 bun5-hak8 the5-seng senn3-mia7 e5 phin2-chit, thau3-koe3 bun5-hak8 hou7 jin5-seng3 sui2--khi2-lai5, sia7-hoe7 sui2--khi2-lai5, hou7 lang5 “bright”--khi2-lai5, mui2 1 e5 lang5 long2 su-iau3 bun5-hak8 hou7 senn3-mia7 u7 kng, pau-khoah bi2-sut8, bu2-to7 kok chiong2 ge7-sut8 ma7 si7 an2-ne."
        ],
        [
          "人就是ai3食頭路、做你無ai3做e5代誌，che是真無奈e5，文學對我來講是1種「性命e5有機營養品」。",
          "Lang5 to7-si7 ai3 chiah8-thau5-lou7, cho3 li2 bo5-ai3 cho3 e5 tai7-chi3, che si7 chin bu5-nai7--e5, bun5-hak8 tui3 goa2 lai5 kong2 si7 1 chiong2 “senn3-mia7 e5 iu2-ki eng5-iong2-phin2”."
        ],
        [
          "創立「台笠出版社」e5經過",
          "Chhong3-lip8 “Tai5-leh8 Chhut-pan2-sia7” e5 keng-koe3"
        ],
        [
          "Hit時有出版法，khah早ai3有出版社chiah會tang3出版。「台笠出版社」是1個詩人律師莊柏林e5，但是伊出版2本詩集了後，知影我 beh出版詩集，ka7 我講，「台笠」chit e5名be7 bai2，ah無讓你。",
          "Hit-si5 u7 chhut-pan2-hoat, khah-cha2 ai3 u7 Chhut-pan2-sia7 chiah e7-tang3 chhut-pan2. “Tai5-leh8 Chhut-pan2-sia7” si7 1 e5 si-jin5 lut8-su Chng Phek-lim5 e5, tan7-si7 i chhut-pan2 2 pun2 si-chip8 liau2-au7, chai-iann2 goa2 beh chhut-pan2 si-chip8, ka7 goa2 kong2, “Tai5-leh8” chit e5 mia5 be7-bai2, ah bo5 niu7--li2."
        ],
        [
          "我做台語文運動若無出版社，根本就無可能，寫作e5人無園地發表、無冊好出，根本就是空e5。所以我就ka7接過來經營。但是台笠m7-na7出版我 e5，親像張春凰《台語文學概論》無仝書寫系統我ma7是ka7出，long2是為tioh8台語文運動。我有講，為tioh8台語文運動我變做1個生理人，但是事實上我對出版是外行e5。原本前衛出版社ma7有出我e5冊，但是台語e5冊phainn2賣，驚去拖累tioh8伊，所以我chiah家己出。",
          "Goa2 cho3 Tai5-gi2-bun5 un7-tong7 na7 bo5 Chhut-pan2-sia7, kin-pun2 to7 bo5 kho2-leng5, sia2-chok e5 lang5 bo5 oan5-te7 hoat-piau2, bo5 chheh ho2 chhut, kin-pun2 to7-si7 khang--e5. Sou2-i2 goa2 to7 ka7 chiap koe3 lai5 keng-eng5. Tan7-si7 Tai5-leh8 m7-na7 chhut-pan2 goa2 e5, chhin-chhiunn7 Tiunn Chhun-hong5 “Tai5-gi2 Bun5-hak8 Khai3-lun7” bo5 kang7 su-sia2 he7-thong2 goa2 ma7 si7 ka7 chhut, long2 si7 ui7 tioh8 Tai5-gi2-bun5 un7-tong7. Goa2 u7 kong2, ui7 tioh8 Tai5-gi2-bun5 un7-tong7 goa2 pian3-cho3 1 e5 seng-li2-lang5, tan7-si7 su7-sit8 siong7 goa2 tui3 chhut-pan2 si7 goa7-hang5--e5. Goan5-pun2 Chian5-ui7 Chhut-pan2-sia7 ma7 u7 chhut goa2 e5 chheh, tan7-si7 Tai5-gi2 e5 chheh phainn2-be7, kiann khi3 thoa-lui7 tioh8 i, sou2-i2 goa2 chiah ka-ti7 chhut."
        ],
        [
          "「巢窟咖啡店」",
          "“Chau5-khut Ka-pi-tiam3”"
        ],
        [
          "人講「為tioh8興食牛乳，飼1隻乳牛」，我「為tioh8食咖啡開1間咖啡店」。其實是beh hou7 1寡台灣講話khah無仝款e5，chit種社會思想像亂賊、土匪e5台獨份子chit種人會tang3來e5場合。",
          "Lang5 kong2 “ui7 tioh8 heng3 chiah8 gu5-leng, chhi7 1 chiah leng-gu5”, goa2 “ui7 tioh8 chiah8 ka-pi khui 1 keng ka-pi-tiam3”. Ki5-sit8 si7 beh hou7 chit8-koa2 Tai5-oan5 kong2-oe7 khah bo5 kang7-khoan2--e5, chit chiong2 sia7-hoe7 su-siong2 chhiunn7 loan7-chhat8, thou2-hui2 e5 Tai5-tok8 hun7-chu2 chit chiong2 lang5 e7-tang3 lai5 e5 tiunn5-hap8."
        ],
        [
          "Hit時店內long2放台語歌，有人客聽了be7慣勢，我ka7講phainn2-se3，請你mai3 koh來--a。Ma7有人客chah家己e5 CD beh放，我ka7講你行m7-tioh8所在--a。而且be7-sai2講華語，我ka-na要求chit項，beh hou7台語有1個空間，其實巢窟並無了錢，若beh叫我koh開1遍，我ma7 beh。",
          "Hit-si5 tiam3-lai7 long2 pang3 Tai5-gi2-koa, u7 lang5-kheh thiann liau2 be7 koan3-si3, goa2 ka7 kong2 phainn2-se3, chhiann2 li2 mai3 koh lai5--a. Ma7 u7 lang5-kheh chah ka-ti7 e5 CD beh pang3, goa2 ka7 kong2 li2 kiann5 m7-tioh8 sou2-chai7--a. Ji5-chhiann2 be7-sai2 kong2 Hoa5-gi2, goa2 ka-na iau-kiu5 chit hang7, beh hou7 Tai5-gi2 u7 1 e5 khong-kan, ki5-sit8 Chau5-khut peng7 bo5 liau2-chinn5, na7 beh kio3 goa2 koh khui 1 pian3, goa2 ma7 beh."
        ],
        [
          "對台語文字化e5看法",
          "Tui3 Tai5-gi2 bun5-ji7-hoa3 e5 khoann3-hoat"
        ],
        [
          "Beh講歷史e5看法，冊--nih8 long2有寫，教會白話字已經有200年，但是ma7 m7是講一定ai3 ka7尊重be7-sai2，現代人認為按怎寫khah好，ma7會sai2 ka7修改。譬如講「食飯」e5「食」，漢字有人愛用「呷」，有人講「食」ma7會sai2，che long2是社會tak8-ke約定e5。但是beh寫作kap教育ma7是ai3制訂1套標準，chit套標準siong7好是hou7 別e5族群long2看有，譬如講韓文kap日文e5假名，就無想tioh8 ai3 kap世界match。",
          "Beh kong2 lek8-su2 e5 khoann3-hoat, chheh--nih8 long2 u7 sia2, kau3-hoe7 peh8-oe7-ji7 i2-keng u7 200 ni5, tan7-si7 ma7 m7 si7 kong2 it-teng7 ai3 ka7 chun-tiong7 be7-sai2, hian7-tai7-lang5 jin7-ui7 an2-choann2 sia2 khah ho2, ma7 e7-sai2 ka7 siu-kai2. Phi3-ju5 kong2 “chiah8-png7” e5 “chiah8”, Han3-ji7 u7 lang5 ai3 iong7 “呷”, u7 lang5 kong2 “食” ma7 e7-sai2, che long2 si7 sia7-hoe7 tak8-ke iok-teng7--e5. Tan7-si7 beh sia2-chok kap kau3-iok8 ma7 si7 ai3 che3-teng7 1 tho3 piau-chun2, chit tho3 piau-chun2 siong7 ho2 si7 hou7 pat8-e5 chok8-kun5 long2 khoann3 u7, phi3-ju5 kong2 Han5-bun5 kap Jit8-bun5 e5 ke2-mia5, to7 bo5 siunn7 tioh8 ai3 kap se3-kai3 match."
        ],
        [
          "台語有幾百年e5時間long2是產地經濟e5語言，作穡e5、掠魚e5、做生理e5產業語言，但是真濟行業long2已經退化，chiah-e5語言應該ai3透過文字保留loh8來，進入新e5時代，新e5語言ai3 koh生。",
          "Tai5-gi2 u7 kui2 pah ni5 e5 si5-kan long2 si7 san2-te7 keng-che3 e5 gi2-gian5, choh-sit--e5, liah8-hi5--e5, cho3-seng-li2 e5 san2-giap8 gi2-gian5, tan7-si7 chin che7 hang5-giap8 long2 i2-keng the3-hoa3, chiah-e5 gi2-gian5 eng3-kai ai3 thau3-koe3 bun5-ji7 po2-liu5--loh8-lai5, chin3-jip8 sin e5 si5-tai7, sin e5 gi2-gian5 ai3 koh senn."
        ],
        [
          "因為m7 管咱受清國政府、日本政府、國民黨政府統治，long2是用外來語做官方語言，所以台語e5詞就無增加，所以咱ai3透過書寫，若chhoe7無用字，作家會sai2家己創造，語言就是按呢來e5。",
          "In-ui7 m7-koan2 lan2 siu7 Chheng-kok cheng3-hu2, Jit8-pun2 cheng3-hu2, Kok-bin5-tong2 cheng3-hu2 thong2-ti7, long2 si7 iong7 goa7-lai5-gi2 cho3 koann-hong gi2-gian5, sou2-i2 Tai5-gi2 e5 su5 to7 bo5 cheng-ka, sou2-i2 lan2 ai3 thau3-koe3 su-sia2, na7 chhoe7 bo5 iong7-ji7, chok-ka e7-sai2 ka-ti7 chhong3-cho7, gi2-gian5 to7-si7 an2-ne lai5--e5."
        ],
        [
          "外來語e5部分，日本人講a-me-li-ka，其實是用日語發音制度化，咱台語ma7會sai2用台語ka7台語化，但是siong7好mai3用華語翻e5 koh翻，譬如講「Koa-lim5-tun3」(『柯林頓』)；Greece(『希臘』)講「Hi-lah8」就聽無a。",
          "Goa7-lai5-gi2 e5 pou7-hun7, Jit8-pun2 lang5 kong2 a-me-li-ka, ki5-sit8 si7 iong7 Jit8-gi2 hoat-im che3-tou7-hoa3, lan2 Tai5-gi2 ma7 e7-sai2 iong7 Tai5-gi2 ka7 Tai5-gi2-hoa3, tan7-si7 siong7 ho2 mai3 iong7 Hoa5-gi2 hoan--e5 koh hoan, phi3-ju5 kong2 “Koa-lim5-tun3”(『柯林頓』); Greece (『希臘』) kong2 “Hi-lah8” to7 thiann bo5--a."
        ],
        [
          "1992年出版《走找流浪ê台灣》e5意義",
          "1992 ni5 chhut-pan2 “Chau2-chhoe7 Liu5-long7 e5 Tai5-oan5” e5 i3-gi7"
        ],
        [
          "《走找流浪e5台灣》e5歷史意義就是伊是頭1本用漢羅寫e5詩集，siong7大e5意義是講，咱台語ma7會sai2按呢寫。對我e5意義是，出版了後受tioh8真濟人肯定，hou7我感覺台語文應該是會tang3行loh8去。Ma7因為有作品hou7人認同你是詩人，會tang3去參加蕃薯詩社。",
          "“Chau2-chhoe7 Liu5-long7 e5 Tai5-oan5” e5 lek8-su2 i3-gi7 to7-si7 i si7 thau5 1 pun2 iong7 Han3-lo5 sia2 e5 si-chip8, siong7 toa7 e5 i3-gi7 si7 kong2, lan2 Tai5-gi2 ma7 e7-sai2 an2-ne sia2. Tui3 goa2 e5 i3-gi7 si7, chhut-pan2 liau2-au7 siu7 tioh8 chin che7 lang5 kheng2-teng7, hou7 goa2 kam2-kak Tai5-gi2-bun5 eng3-kai si7 e7-tang3 kiann5--loh8-khi3. Ma7 in-ui7 u7 chok-phin2 hou7 lang5 jin7-tong5 li2 si7 si-jin5, e7-tang3 khi3 chham-ka Han-chi5 Si-sia7."
        ],
        [
          "《台文罔報》kap「李江却台語文教基金會」",
          "“Tai5-bun5 Bong2-po3” kap “Li2-kang Khioh Tai5-gi2 Bun5-kau3 Ki-kim-hoe7”"
        ],
        [
          "1996年我kap廖瑞銘老師、陳豐惠小姐做伙去美國巡迴演講，tng7 tioh8董事長林皙陽先生，伊聽講阮做台語文運動真歡喜，阮建議伊若經濟有法度，無，來做1個基金會，tu2好in婦仁人e5老母李江却女士過身，留1筆財產200萬，in查某囝m7 kam用，tioh8捐出來做「李江却台語文教基金會」，推sak台語文運動。Chit-ma2基金會利息chiok ke7 e5，long2靠真濟朋友募款，in e5家族ma7 long2 koh有贊助，到tann已經10年ah，台灣人會tang3真support，可見伊e5需要性iah是存在，是有價值e5，有意義e5。",
          "1996 ni5 goa2 kap Liau7 Sui7-beng5 lau7-su, Tan5 Hong-hui7 sio2-chia2 cho3-hoe2 khi3 Bi2-kok sun5-hoe5 ian2-kang2, tng7 tioh8 tang2-su7-tiunn2 Lim5 Sek-iong5 sian-sinn, i thiann kong2 goan2 cho3 Tai5-gi2-bun5 un7-tong7 chin hoann-hi2, goan2 kian3-gi7 i na7 keng-che3 u7 hoat-tou7, bo5, lai5 cho3 1 e5 ki-kim-hoe7, tu2-ho2 in hu7-jin5-lang5 e5 lau7-bu2 Li2-kang Khioh lu2-su7 koe3-sin, lau5 1 pit chai5-san2 200 ban7, in cha-bou2-kiann2 m7 kam iong7, tioh8 koan chhut lai5 cho3 “Li2-kang Khioh Tai5-gi2 Bun5-kau3 Ki-kim-hoe7”, chhui-sak Tai5-gi2-bun5 un7-tong7. Chit-ma2 ki-kim-hoe7 li7-sek chiok ke7--e5, long2 kho3 chin che7 peng5-iu2 bou7-khoan2, in e5 ka-chok8 ma7 long2 koh u7 chan3-chou7, kau3 tann i2-keng 10 ni5--ah, Tai5-oan5-lang5 e7-tang3 chin support, kho2-kian3 i e5 su-iau3-seng3 iah si7 chun5-chai7, si7 u7 ke3-tat8--e5, u7 i3-gi7--e5."
        ],
        [
          "小說e5真假",
          "Siau2-soat e5 chin-ke2"
        ],
        [
          "基本上每1個作家e5故事long2是編--e5。做1個作家ai3有編故事e5能力。所編e5故事是beh襯托1個主題。感情是真--e5，但是故事是「虛構」e5。無影作家e5經歷kap一般人hiah-nih8無仝，但是「會編故事」是做1個作家e5基本條件。",
          "Ki-pun2 siong7 mui2 1 e5 chok-ka e5 kou3-su7 long2 si7 pian--e5. Cho3 1 e5 chok-ka ai3 u7 pian kou3-su7 e5 leng5-lek8. Sou2 pian e5 kou3-su7 si7 beh chhin3-thok 1 e5 chu2-te5. Kam2-cheng5 si7 chin--e5, tan7-si7 kou3-su7 si7 “hi-ko3”--e5. Bo5-iann2 chok-ka e5 keng-lek8 kap it-poann lang5 hiah-nih8 bo5 kang5, tan7-si7 “e7 pian kou3-su7” si7 cho3 1 e5 chok-ka e5 ki-pun2 tiau5-kiann7."
        ],
        [
          "譬如講〈沿路chhiau-chhoe7囡仔時〉內底我是beh講2項代誌：第1，是面對現代e5 1種「失落感」，ti7第1段是teh講過去e5環境是按怎kap現代做比較。第2是teh講庄腳囡仔對「現代文明」e5追求。Hit e5女主角穿kah真媠，生活環境真好是代表1種「現代化」，hit e5庄腳囡仔對現代文明陷入1種無可奈何e5崇拜。",
          "Phi3-ju5 kong2 “Ian5-lou7 chhiau-chhoe7 Gin2-a2-si5” lai7-te2 goa2 si7 beh kong2 2 hang7 tai7-chi3: te7 1, si7 bin7-tui3 hian7-tai7 e5 1 chiong2 “sit-loh8-kam2”, ti7 te7 1 toann7 si7 teh kong2 koe3-khi3 e5 khoan5-keng2 si7 an2-choann2 kap hian7-tai7 cho3 pi2-kau3. Te7 2 si7 teh kong2 chng-kha gin2-a2 tui3 “hian7-tai7 bun5-beng5” e5 tui-kiu5. Hit e5 lu2-chu2-kak chheng7 kah chin sui2, seng-oah8 khoan5-keng2 chin ho2 si7 tai7-piau2 1 chiong2 “hian7-tai7-hoa3”, hit e5 chng-kha gin2-a2 tui3 hian7-tai7 bun5-beng5 ham7 jip8 1 chiong2 bu5-kho2-nai7-ho5 e5 chong5-pai3."
        ],
        [
          "Chit e5主題仝款ti7<咖啡物語〉內底有講起，「咖啡」代表1種文明、1個戀夢e5主體。為siann2-mih8 long2 ai3用囡仔做主角，是beh代表che是ti7我囡仔e5 hit e5年代e5心情。Hit e5年代e5人對現代文明有真大e5欣羨，但是hit時e5國民黨政府無法度滿足咱，日本人ti7 100年前就使用電車，咱ti7 chit-ma2 chiah有捷運，所以會對政府不滿、對環境不滿、對文明e5憧憬。",
          "Chit e5 chu2-te5 kang7-khoan2 ti7 “Ka-pi But8-gi2” lai7-te2 u7 kong2-khi2, “ka-pi” tai7-piau2 1 chiong2 bun5-beng5, 1 e5 loan5-bang7 e5 chu2-the2. Ui7-siann2-mih8 long2 ai3 iong7 gin2-a2 cho3 chu2-kak, si7 beh tai7-piau2 che si7 ti7 goa2 gin2-a2 e5 hit e5 ni5-tai7 e5 sim-cheng5. Hit e5 ni5-tai7 e5 lang5 tui3 hian7-tai7 bun5-beng5 u7 chin toa7 e5 him-sian7, tan7-si7 hit-si5 e5 Kok-bin5-tong2 cheng3-hu2 bo5 hoat-tou7 boan2-chiok lan2, Jit8-pun2 lang5 ti7 100 ni5 cheng5 to7 su2-iong7 tian7-chhia, lan2 ti7 chit-ma2 chiah u7 chiat8-un7, sou2-i2 e7 tui3 cheng3-hu2 put-boan2, tui3 khoan5-keng2 put-boan2, tui3 bun5-beng5 e5 chhong-keng2."
        ],
        [
          "其實〈Pha荒e5故事〉 m7-na7是表面e5故事，親像〈紅襪a2廖添丁〉是teh講1種現代文明e5制度，內底e5警察尾--ah知影in後生是teh作弊，是in後生m7-tioh8，hit e5警察是1種理想化、ma7是代表現代化，若是1個警察會tang3 khia7 ti7公正e5角度去看代誌，ma7是現代化e5精神。表面故事是為了「引人入勝」，long2是為tioh8描寫hit e5年代e5精神，ia7就是1960年代左右e5 1種精神。",
          "Ki5-sit8 “Pha-hng e5 kou3-su7” m7-na7 si7 piau2-bin7 e5 kou3-su7, chhin-chhiunn7 “Ang5-boeh8-a2 Liau7 thiam-teng” si7 teh kong2 1 chiong2 hian7-tai7 bun5-beng5 e5 che3-tou7, lai7-te2 e5 keng2-chhat boe2--ah chai-iann2 in hau7-senn si7 teh cho3-piah, si7 in hau7-senn m7-tioh8, hit e5 keng2-chhat si7 1 chiong2 li2-siong2-hoa3, ma7 si7 tai7-piau2 hian7-tai7-hoa3, na7 si7 1 e5 keng2-chhat e7-tang3 khia7 ti7 kong-cheng3 e5 kak-tou7 khi3 khoann3 tai7-chi3, ma7 si7 hian7-tai7-hoa3 e5 cheng-sin5. Piau2-bin7 kou3-su7 si7 ui7 liau2 “in2 lang5 jip8 seng3”, long2 si7 ui7 tioh8 biau5-sia2 hit e5 ni5-tai7 e5 cheng-sin5, ia7 to7-si7 1960 ni5-tai7 cho2-iu7 e5 1 chiong2 cheng-sin5."
        ],
        [
          "台語戲劇創作e5意念過程",
          "Tai5-gi2 hi3-kiok8 chhong3-chok e5 i3-liam7 koe3-teng5"
        ],
        [
          "400年前，Shakespeare用英語寫作，去hong5笑，因為hit時流行用法語寫作，伊講我無用英語寫、戲劇無用英語poann，nah會有人看有，所以戲劇是beh服務m7 bat字e5人，日本時代e5台灣ma7是用戲劇kap演講來教育台灣人。",
          "400 ni5 cheng5,Shakespeareiong7 Eng-gi2 sia2-chok, khi3 hong5 chhio3, in-ui7 hit-si5 liu5-heng5 iong7 Hoat-gi2 sia2-chok, i kong2 goa2 bo5 iong7 Eng-gi2 sia2, hi3-kiok8 bo5 iong7 Eng-gi2 poann, nah e7 u7 lang5 khoann3 u7, sou2-i2 hi3-kiok8 si7 beh hok8-bu7 m7 bat ji7 e5 lang5, Jit8-pun2 si5-tai7 e5 Tai5-oan5 ma7 si7 iong7 hi3-kiok8 kap ian2-kang2 lai5 kau3-iok8 Tai5-oan5-lang5."
        ],
        [
          "我是研究戲劇語言e5，每1個人講話long2有伊e5「level」，hou7人知影你e5教育層次、職業水準、做to2 1行、to2 1途e5、你差不多to2位人，全世界拍戲long2會有語言顧問，譬如講美國人有Puerto Rico來e5、波蘭來e5，透過語言會tang3知影你是to2位e5移民，日本人ma7是有東京腔、關西腔、北海道腔，觀眾就會tang3瞭解伊是to2位來e5。語言是戲劇e5靈魂。",
          "Goa2 si7 gian2-kiu3 hi3-kiok8 gi2-gian5--e5, mui2 1 e5 lang5 kong2-oe7 long2 u7 i e5 “level”, hou7 lang5 chai-iann2 li2 e5 kau3-iok8 chan5-chhu3, chit-giap8 chui2-chun2, cho3 to2 1 hang5, to2 1 tou5--e5, li2 chha-put-to to2-ui7 lang5, choan5 se3-kai3 phah-hi3 long2 e7 u7 gi2-gian5 kou3-bun7, phi3-ju5 kong2 Bi2-kok lang5 u7Puerto Ricolai5--e5, Po-lan5 lai5--e5, thau3-koe3 gi2-gian5 e7-tang3 chai-iann2 li2 si7 to2-ui7 e5 i5-bin5, Jit8-pun2 lang5 ma7 si7 u7 Tang-kiann khiunn, Koan-se khiunn, Pak-hai2-to7 khiunn, koan-chiong3 to7 e7-tang3 liau2-kai2 i si7 to2-ui7 lai5--e5. Gi2-gian5 si7 hi3-kiok8 e5 leng5-hun5."
        ],
        [
          "對目前台語文運動e5看法",
          "Tui3 bok8-chian5 Tai5-gi2-bun5 un7-tong7 e5 khoann3-hoat"
        ],
        [
          "我是會sai2講是頭1個全心做台語文運動組織e5，chit e5當中tu2 tioh8真濟人sio thin7，廖瑞銘老師是頭1個。以早e5台語文運動是teh做觀念e5開發，以早講台語會phainn2-se3;是粗俗e5、阿里不達，chit e5觀念e5改變是台語文運動一直推sak，向民間宣傳、向政府施壓，坐飛leng5機、坐火車、看電影無台語tioh8 ka7抗議。",
          "Goa2 si7 e7-sai2 kong2 si7 thau5 1 e5 choan5-sim cho3 Tai5-gi2-bun5 un7-tong7 chou-chit--e5, chit e5 tang-tiong tu2 tioh8 chin che7 lang5 sio thin7, Liau7 Sui7-beng5 lau7-su si7 thau5 1 e5. I2-cha2 e5 Tai5-gi2-bun5 un7-tong7 si7 teh cho3 koan-liam7 e5 khai-hoat, i2-cha2 kong2 Tai5-gi2 e7 phainn2-se3; si7 chhou-siok8--e5, a-li2-put-tat, chit e5 koan-liam7 e5 kai2-pian3 si7 Tai5-gi2-bun5 un7-tong7 it-tit8 chhui-sak, hiong3 bin5-kan soan-thoan5, hiong3 cheng3-hu2 si-ap, che7 hoe-leng5-ki, che7 hoe2-chhia, khoann3 tian7-iann2 bo5 Tai5-gi2 tioh8 ka7 khong3-gi7."
        ],
        [
          "講台語免驚見笑，chit-ma2聽人講台語，人會講你e5台語nah會chiah標準、無簡單oh。去hong5洗腦4、50年e5人，觀念beh改過來無hiah-nih8簡單。Che是頭1步nia7，koh進1步，無論台語、原住民語、客語long2 ai3變做官方語言，koh來tioh8是語言ai3文字化，無文字化be7媠，ai3 ui3「spoken language」 變做「writing language」。",
          "Kong2 Tai5-gi2 bian2 kiann kian3-siau3, chit-ma2 thiann lang5 kong2 Tai5-gi2, lang5 e7 kong2 li2 e5 Tai5-gi2 nah e7 chiah piau-chun2, bo5 kan2-tan oh. Khi3 hong5 se2-nau2 4, 50 ni5 e5 lang5, koan-liam7 beh kai2--koe3-lai5 bo5 hiah-nih8 kan2-tan. Che si7 thau5 1 pou7 nia7, koh chin3 1 pou7, bo5-lun7 Tai5-gi2, goan5-chu7-bin5-gi2, Kheh-gi2 long2 ai3 pian3-cho3 koann-hong gi2-gian5, koh lai5 tioh8 si7 gi2-gian5 ai3 bun5-ji7-hoa3, bo5 bun5-ji7-hoa3 be7 sui2, ai3 ui3 “spoken language” pian3-cho3 “writing language”"
        ],
        [
          "譬如講我e5小說tiann7-tiann7講「pha-hng」，「pha-hng」原本是作穡人teh用e5，「為何愛情會pha-hng」tioh8變做文學語言，按呢koh會tang3 hou7語言精緻化，譬如英國人日常生活teh講話，tiann7-tiann7會講Shakespearee5話，但是in long2聽有，1個國家e5語言就會文學化。",
          "Phi3-ju5 kong2 goa2 e5 siau2-soat tiann7-tiann7 kong2 “pha-hng”, “pha-hng' goan5-pun2 si7 choh-sit-lang5 teh iong7--e5, “ui7-ho5 ai3-cheng5 e7 pha-hng” tioh8 pian3-cho3 bun5-hak8 gi2-gian5, an2-ne koh e7-tang3 hou7 gi2-gian5 cheng-ti3-hoa3, phi3-ju5 Eng-kok lang5 jit8-siong5 seng-oah8 teh kong2-oe7, tiann7-tiann7 e7 kong2Shakespearee5 oe7, tan7-si7 in long2 thiann u7, 1 e5 kok-ka e5 gi2-gian5 to7 e7 bun5-hak8-hoa3."
        ],
        [
          "老實講咱chit-ma2 e5台語文書寫long2 iah無夠sui2，無夠深入，因為寫e5人long2 m7是專業e5，親像咱腹肚iau-iau teh寫e5無幾個，台灣目前全部有發表過e5差不多chiah 200幾個，beh起造1個民族e5文學，按呢是無夠e5。",
          "Lau2-sit8 kong2 lan2 chit-ma2 e5 Tai5-gi2-bun5 su-sia2 long2 iah bo5-kau3 sui2, bo5-kau3 chhim-jip8, in-ui7 sia2 e5 lang5 long2 m7 si7 choan-giap8--e5, chhin-chhiunn7 lan2 pak-tou2 iau-iau teh sia2--e5 bo5 kui2 e5, Tai5-oan5 bok8-chian5 choan5-pou7 u7 hoat-piau2--koe3 e5 chha-put-to chiah 200 kui2 e5, beh khi2-cho7 1 e5 bin5-chok8 e5 bun5-hak8, an2-ne si7 bo5-kau3--e5."
        ],
        [
          "現在國小已經有母語教育，以後高中、大學ma7 long2 ai3有母語教育，但是咱chit-ma2 e5作品量iah-koh無夠。台語文運動，官方e5影響真大，若是講國家考試高普考、chhoe7頭路e5考試long2 ai3考、許昌街就補習班滿滿是a。",
          "Hian7-chai7 kok-sio2 i2-keng u7 bu2-gi2 kau3-iok8, i2-au7 ko-tiong, tai7-hak8 ma7 long2 ai3 u7 bu2-gi2 kau3-iok8, tan7-si7 lan2 chit-ma2 e5 chok-phin2-liong7 iah-koh bo5-kau3. Tai5-gi2-bun5 un7-tong7, koann-hong e5 eng2-hiong2 chin toa7, na7 si7 kong2 kok-ka kho2-chhi3 ko-phou2-kho2, chhoe7 thau5-lou7 e5 kho2-chhi3 long2 ai3 kho2, Khou2-chhiong-ke to7 pou2-sip8-pan moa2-moa2-si7--a."
        ],
        [
          "整理者：楊斯顯",
          "Cheng2-li2-chia2: Iunn5 Su-hian2"
        ]
      ],
      "篇名": "飄浪e5台語文學家"
    }
  ]
}
