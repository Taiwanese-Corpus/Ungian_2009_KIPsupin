{
  "作者": "呂興昌",
  "出版年": "2005",
  "出版者": "2005台語文學學術研討會",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "踏話頭：Ui3 三位俄羅斯文學博物館長來訪、座談講起。",
          "Tah8-oe7-thau5: Ui3 sann ui7 Gou5-lo5-su bun5-hak8 phok-but8-koan2-tiunn2 lai5-hong2, cho7-tam5 kong2-khi2."
        ],
        [
          "Chang5(十月二十八)有三位俄羅斯文學博物館e5館長，就是國立晴園Tolstoy文學博物館、國立Pushkin文學博物館、國立Sholokhov文學博物館e5館長來台南國家台灣文學館訪問，參詳兩國文學展覽、交流e5事誌，我受邀參加座談，座談中我特別請教Pushkin文學博物館長，講Pushkin是tng-tong俄羅斯ti7十九世紀初全國攏用法語讀、寫e5時，伊獨排眾議，堅持若無用家己e5母語思考、寫作，文學就無意義，會使講伊是現代標準俄語e5建立者，是俄國文藝復興e5開山祖。向望in明年來台灣舉辦俄羅斯文學特展e5時，ai3特別加強這方面e5展品，hou7咱台灣有一個互相觀摩e5機會，因為目前咱台灣文學ma7有共款e5問題，就是長期以來本土母語文學受著漠視甚至排斥，過去是殖民者（不管是政治抑是文化）陣營e5人ka7汝壓制，現此時卻是本土陣營e5人hou7 殖民者thau7神經（後殖民e5觀念叫做「內化」），強烈抵制本土母語文學，甚至ti7真無簡單chiah進入教育體制e5台灣文學系所--裡，對母語文學ma7是無要無緊，一點a2使命感都無。Pushkin文學博物館館長Bogatyrev Evgeny Anatol'evich回答e5時表示，真歡喜ti7台灣聽著這款e5問題，伊講：",
          "Chang5 (chap8 goeh8 ji7-chap8-peh) u7 sann ui7 Gou5-lo5-su bun5-hak8 phok-but8-koan2 e5 koan2-tiunn2, to7-si7 kok-lip8 Cheng5-hng5 Tolstoy bun5-hak8 phok-but8-koan2, kok-lip8 Pushkin bun5-hak8 phok-but8-koan2, kok-lip8 Sholokhov bun5-hak8 phok-but8-koan2 e5 koan2-tiunn2 lai5 Tai5-lam5 Kok-ka Tai5-oan5 Bun5-hak8-koan2 hong2-bun7, chham-siong5 nng7 kok bun5-hak8 tian2-lam2, kau-liu5 e5 tai7-chi3, goa2 siu7-iau chham-ka cho7-tam5, cho7-tam5 tiong goa2 tek8-piat8 chheng2-kau3 Pushkin bun5-hak8 phok-but8-koan2-tiunn2, kong2 Pushkin si7 tng-tong Gou5-lo5-su ti7 chap8-kau2 se3-ki2 chhoe choan5-kok long2 iong7 Hoat-gi2 thak8, sia2 e5 si5, i tok8-pai5-chiong3-gi7, kian-chhi5 na7 bo5 iong7 ka-ti7 e5 bu2-gi2 su-kho2, sia2-chok, bun5-hak8 to7 bo5 i3-gi7, e7-sai2 kong2 i si7 hian7-tai7 phiau-chun2 Gou5-gi2 e5 kian3-lip8-chia2, si7 Gou5-kok bun5-ge7 hok8-heng e5 khai-san-chou2. Ng3-bang7 in me5-ni5 lai5 Tai5-oan5 ki2-pan7 Gou5-lo5-su bun5-hak8 tek8-tian2 e5 si5, ai3 tek8-piat8 ka-kiong5 chit hong-bin7 e5 tian2-phin2, hou7 lan2 Tai5-oan5 u7 chit8 e5 hou7-siong koan-bou5 e5 ki-hoe7, in-ui7 bok8-chian5 lan2 Tai5-oan5 bun5-hak8 ma7 u7 kang7-khoan2 e5 bun7-te5, to7-si7 tng5-ki5 i2-lai5 pun2-thou2 bu2-gi2 bun5-hak8 siu7 tioh8 bok8-si7 sim7-chi3 pai5-thek, koe3-khi3 si7 sit8-bin5-chia2 (put-koan2 si7 cheng3-ti7 iah si7 bun5-hoa3) tin7-iann5 e5 lang5 ka7 li2 ap-che3, hian7-chhu2-si5 khiok si7 pun2-thou2 tin7-iann5 e5 lang5 hou7 sit8-bin5-chia2 thau7 sin5-keng (au7 sit8-bin5 e5 koan-liam7 kio3-cho3 “loe7-hoa3”), kiong5-liat8 te2-che3 pun2-thou2 bu2-gi2 bun5-hak8, sim7-chi3 ti7 chin bo5 kan2-tan chiah chin3-jip8 kau3-iok8 the2-che3 e5 Tai5-oan5 bun5-hak8 he7-sou2--nih, tui3 bu2-gi2 bun5-hak8 ma7 si7 bo5 iau3 bo5 kin2, chit8-tiam2-a2 su2-beng7-kam2 to bo5. Pushkin bun5-hak8 phok-but8-koan2 koan2-tiunn2 Bogatyrev Evgeny Anatol'evich hoe5-tap e5 si5 piau2-si7, chin hoann-hi2 ti7 Tai5-oan5 thiann tioh8 chit khoan2 e5 bun7-te5, i kong2:"
        ],
        [
          "語言是一個民族上kai3重要e5文化資產，語言na7無去，文化就親像消失共款。俄國因為有Pushkin提倡母語文學，chiah有法度培養出後--來e5 Tolstoy 佮Sholokhov。",
          "Gi2-gian5 si7 chit8 e5 bin5-chok8 siong7 kai3 tiong7-iau3 e5 bun5-hoa3 chu-san2, gi2-gian5 na7 bo5--khi3, bun5-hoa3 to7 chhin-chhiunn7 siau-sit kang7-khoan2. Gou5-kok in-ui7 u7 Pushkin the5-chhiong3 bu2-gi2 bun5-hak8, chiah u7 hoat-tou7 poe5-iong2 chhut au7--lai5 e5 Tolstoy kap Sholokhov."
        ],
        [
          "這擺e5座談，koh一擺hou7我印證著：母語文學m7是kan-na7台灣e5問題，伊是世界的e5議題，亦就是有意愛beh建立家己民族文學尊嚴e5人，be7-tang3閃避e5問題。",
          "Chit pai2 e5 cho7-tam5, koh chit8 pai2 hou7 goa2 in3-cheng3 tioh8: bu2-gi2 bun5-hak8 m7 si7 kan-na7 Tai5-oan5 e5 bun7-te5, i si7 se3-kai3-tek e5 gi7-te5, iah to7-si7 u7 i3-ai3 beh kian3-lip8 ka-ti7 bin5-chok8 bun5-hak8 chun-giam5 e5 lang5, be7-tang3 siam2-pi7 e5 bun7-te5."
        ],
        [
          "煞尾話：台語文學台語文學汝beh行對to2一角？",
          "Soah-boe2-oe7: Tai5-gi2 bun5-hak8 Tai5-gi2 bun5-hak8 li2 beh kiann5 tui3 to2 chit8 kak?"
        ],
        [
          "以上e5淺見，講著實在不止a2 chheh心，m7-koh徛ti7追求理想佮實踐性命意義e5都合進一步想，咱全心全力投入台語文學e5 chhui-sak，論真，無一定會飛天鑽地得著大成功，m7-koh翻頭想，咱na7無堅持做--落去，絕對永遠be7出脫，永遠無機會。",
          "I2-siong7 e5 chhian2-kian3, kong2 tioh8 sit8-chai7 put-chi2-a2 chheh-sim, m7-koh khia7 ti7 tui-kiu5 li2-siong2 kap sit8-chian3 senn3-mia7 i3-gi7 e5 to-hap8 chin3-chit8-pou7 siunn7, lan2 choan5-sim choan5-lek8 tau5-jip8 Tai5-gi2 bun5-hak8 e5 chhui-sak, lun7-chin, bo5 it-teng7 e7 poe-thinn chng3-te7 tit tioh8 toa7 seng5-kong, m7-koh hoan-thau5 siunn7, lan2 na7 bo5 kian-chhi5 cho3--loh8-khi3, choat8-tui3 eng2-oan2 be7 chhut-thoat, eng2-oan2 bo5 ki-hoe7."
        ],
        [
          "Beh an2-choann2 sak？我想一定著ai3向全世界各本土母語文學e5 先覺者取經！In攏是ti7歸e5國家無ai3使用家己民族e5母語hit種歷史時刻，ka7天公借膽，義無反顧，大步行出in母語文學e5大路，最後hou7 in e5 國家創造了文藝復興e5歷史奇蹟。Chiah-e5老先覺攏是咱自細漢就bat kah有偆e5大文豪，比如講意大利e5 Dante (華譯但丁)、英國 e5 Chaucer (華譯喬叟)、德國 e5 Goethe (華譯歌德)、俄羅斯e5 Pushkin (華譯普希金)。向望咱chiah-e5 m7願將寶貴tin-tang e5父公a2祖產phiann-hinn3-kak e5有志，將咱hia-e5台語文學e5先輩所開墾--出來e5田園，繼續耕作經營，親像台灣民間文學hia-e5無名e5阿姆阿伯兄弟姊妹、賴和、黃石輝、郭秋生……hia-e5漢字作家、鄭溪泮、賴仁聲……hia-e5白話字作家、宋文和、林達標、汪思明……hia-e5歌仔冊e5作者、陳達儒、周添旺、李臨秋、葉俊麟……hia-e5台語歌詩作者，an2-ne 咱hoan7-se3真緊就會迎接著台灣文藝復興來臨e5好日子。",
          "Beh an2-choann2 sak? Goa2 siunn7 it-teng7 tioh8 ai3 hiong3 choan5 se3-kai3 kok pun2-thou2 bu2-gi2 bun5-hak8 e5 sian-kak-chia2 chhu2-keng! In long2 si7 ti7 kui-e5 kok-ka bo5-ai3 su2-iong7 ka-ti7 bin5-chok8 e5 bu2-gi2 hit chiong2 lek8-su2 si5-khek, ka7 thinn-kong chioh tann2, gi7-bu5-hoan2-kou3, toa7-pou7 kiann5 chhut in bu2-gi2 bun5-hak8 e5 toa7-lou7, choe3-au7 hou7 in e5 kok-ka chhong3-cho7 liau2 bun5-ge7 hok8-heng e5 lek8-su2 ki5-chek. Chiah-e5 lau7-sian-kak long2 si7 lan2 chu7 se3-han3 to7 bat kah u7 chhun e5 toa7-bun5-ho5, pi2-ju5 kong2 I3-tai7-li7 e5 Dante (華譯但丁), Eng-kok e5 Chaucer (華譯喬叟), Tek-kok e5 Goethe (華譯歌德), Gou5-lo5-su e5 Pushkin (華譯普希金). Ng3-bang7 lan2 chiah-e5 m7-goan7 chiong po2-kui3 tin-tang e5 pe7-kong-a2 chou2-san2 phiann-hinn3-kak e5 iu2-chi3, chiong lan2 hia-e5 Tai5-gi2 bun5-hak8 e5 sian-poe3 sou2 khai-khun2--chhut-lai5 e5 chhan5-hng5, ke3-siok8 keng-choh keng-eng5, chhin-chhiunn7 Tai5-oan5 bin5-kan bun5-hak8 hia-e5 bo5-mia5 e5 a-m2 a-peh hiann-ti7 chi2-moe7, Loa7 Ho5, Ng5 Chioh8-hui, Koeh Chhiu-seng...... hia-e5 Han3-ji7 chok-ka, Tenn7 Khe-phoan3, Loa7 Jin5-siann ..... hia-e5 peh8-oe7-ji7 chok-ka, Song3 Bun5-ho5, Lim5 Tat8-phiau, Ong Su-beng5..... hia-e5 koa-a2-chheh e5 chok-chia2, Tan5 tat8-ju5, Chiu thiam-ong7, Li2 Lim5-chhiu, Iap8 Chun3-lin5..... hia-e5 Tai5-gi2 koa-si chok-chia2, an2-ne lan2 hoan7-se3 chin kin2 to7 e7 geng5-chiap tioh8 Tai5-oan5 bun5-ge7 hok8-heng lai5-lim5 e5 ho2 jit8-chi2."
        ],
        [
          "台語台語汝無張無持soah 險hou7人摃摃死",
          "Tai5-gi2 Tai5-gi2 li2 bo5 tiunn bo5 ti5 soah hiam2 hou7 lang5 kong3-kong3-si2"
        ],
        [
          "Hou7歷史講話",
          "Hou7 lek8-su2 kong2-oe7"
        ],
        [
          "講著本土母語文學，咱會隨想起伊e5語言基礎，亦就是原住民語、客語佮台語。Ti7 chia，因為了解有限，我kan-na7有法度討論台語。就我所知，目前台灣文化／文學／語言界kan2-na2有一種慢慢leh生thoann3 e5看法，就是若有人講著「台語」或者是「台語文學」e5時，隨就會提出hou7人抗議，講an2-ne對客語佮原住民語無公平，是一種「台語沙文主義」。這個爭論，我過去攏無siann2 ai3插，甚至為著「族群和諧」，我歸氣改用「Ho7-lo2話」代替台語，這種妥協，當我對台語文獻接觸khah濟了後，soah愈來愈感覺這是無妥當e5做法。",
          "Kong2 tioh8 pun2-thou2 bu2-gi2 bun5-hak8, lan2 e7 sui5 siunn7 khi2 i e5 gi2-gian5 ki-chhou2, iah to7-si7 goan5-chu7-bin5-gi2, Kheh-gi2 kap Tai5-gi2. Ti7 chia,in-ui7 liau2-kai2 iu2-han7, goa2 kan-na7 u7 hoat-tou7 tho2-lun7 Tai5-gi2. chiu7 goa2 sou2 chai, bok8-chian5 Tai5-oan5 bun5-hoa3 / bun5-hak8 / gi2-gian5-kai3 kan2-na2 u7 chit8 chiong2 ban7-ban7 leh senn-thoann3 e5 khoann3-hoat, to7-si7 na7 u7 lang5 kong2 tioh8 “Tai5-gi2” hek8-chia2 si7 “Tai5-gi2 bun5-hak8” e5 si5, sui5 to7 e7 theh8 chhut hou7 lang5 khong3-gi7, kong2 an2-ne tui3 Kheh-gi2 kap goan5-chu7-bin5-gi2 bo5 kong-penn5, si7 chit8 chiong2 “Tai5-gi2 soa-bun5 chu2-gi7”. Chit e5 cheng-lun7, goa2 koe3-khi3 long2 bo5 siann2 ai3 chhap, sim7-chi3 ui7 tioh8 “chok8-kun5 ho5-hai5”, goa2 kui-khi3 kai2-iong7 “Ho7-lo2-oe7” tai7-the3 Tai5-gi2, chit chiong2 tho3-hiap8, tng goa2 tui3 Tai5-gi2 bun5-hian3 chiap-chhiok khah che7 liau2-au7, soah ju2 lai5 ju2 kam2-kak che si7 bo5 tho3-tong3 e5 cho3-hoat."
        ],
        [
          "什麼人講e5話應該號做什麼名？這m7是臨時汝想beh an2-choann2稱呼就會按算--tit e5。一般的來講，he ai3根據歷史發展所自然形成e5通識來決定，比如講，大清帝國殖民台灣e5時，台灣猶無一個全台一體e5意識，所以所使用e5語言就猶無全台的 e5通稱，hit時「台語」這個名號猶無出現，kan-na7有泉州話、漳州話抑是廈鬥話chiah-e5講法。一直到日本帝國殖民台灣，chiah逼台灣人形成全台一體e5意識，Ho7-lo2人所使用e5語言chiah慢慢a2脫離過去原鄉e5地域分別，ti7落地生根佮命運一體e5歷史情境佮感受內面，開始形成「台灣話」或者是「台語」這種名稱。所以1930年黃石輝提倡鄉土文學、台灣話文e5時，真自然就講出咱「頭戴台灣天、腳踏台灣地」，應該ai3「用台灣話做文，用台灣話做詩，用台灣話做小說，用台灣話做歌謠，描寫台灣的事物」。連雅堂討論台語e5文章ti7《三六九小報》連載e5時，題目ma7是「台灣話講座」。可見「台灣話」或者是「台語」，早就已經成做Ho7-lo2人所講e5話e5通稱--了。",
          "Siann2-mih lang5 kong2 e5 oe7 eng3-kai ho7-cho3 siann2-mih mia5? Che m7 si7 lim5-si5 li2 siunn7 beh an2-choann2 chheng-hou to7 e7 an3-sng3--tit e5. It-poann-tek lai5 kong2, he ai3 kin-ki3 lek8-su2 hoat-tian2 sou2 chu7-jian5 heng5-seng5 e5 thong-sek lai5 koat-teng7, pi2-ju5 kong2, Tai7-chheng te3-kok sit8-bin5 Tai5-oan5 e5 si5, Tai5-oan5 iau2 bo5 chit8 e5 choan5 Tai5 it-the2 e5 i3-sek, sou2-i2 sou2 su2-iong7 e5 gi2-gian5 to7 iau2 bo5 choan5 Tai5-tek e5 thong-chheng, hit-si5 “Tai5-gi2” chit e5 mia5-ho7 iau2 bo5 chhut-hian7, kan-na7 u7 Choan5-chiu-oe7, Chiang-chiu-oe7 iah si7 E7-mng5-oe7 chiah-e5 kong2-hoat. It-tit8 kau3 Jit8-pun2 te3-kok sit8-bin5 Tai5-oan5, chiah pek Tai5-oan5-lang5 heng5-seng5 choan5 Tai5 it-the2 e5 i3-sek, Ho7-lo2 lang5 sou2 su2-iong7 e5 gi2-gian5 chiah ban7-ban7-a2 thoat-li7 koe3-khi3 goan5-hiong e5 te7-hek8 hun-piat8, ti7 loh8-te7 senn-kin kap mia7-un7 it-the2 e5 lek8-su2 cheng5-keng2 kap kam2-siu7 lai7-bin7, khai-si2 heng5-seng5 “Tai5-oan5-oe7” hek8-chia2 si7 “Tai5-gi2” chit chiong2 mia5-chheng. Sou2-i2 1930 ni5 Ng5 Chioh8-hui the5-chhiong3 hiong-thou2 bun5-hak8, Tai5-oan5 oe7-bun5 e5 si5, chin chu7-jian5 to7 kong2 chhut lan2 “thau5 ti3 Tai5-oan5 thinn, kha tah8 Tai5-oan5 te7”, eng3-kai ai3 “iong7 Tai5-oan5-oe7 cho3 bun5, iong7 Tai5-oan5-oe7 cho3 si, iong7 Tai5-oan5-oe7 cho3 siau2-soat, iong7 Tai5-oan5-oe7 cho3 koa-iau5, biau5-sia2 Tai5-oan5 e5 su7-but8”. Lian5 nga2-tong5 tho2-lun7 Tai5-gi2 e5 bun5-chiunn ti7 “Sam-liok8-kiu2 sio2-po3” lian5-chai3 e5 si5, te5-bak8 ma7 si7 “Tai5-oan5-oe7 kang2-cho7”. Kho2-kian3 “Tai5-oan5-oe7” hek8-chia2 si7 “Tai5-gi2”, cha2 to7 i2-keng chiann5-cho3 Ho7-lo2-lang5 sou2 kong2 e5 oe7 e5 thong-chheng--liauh."
        ],
        [
          "咱koh來看日本時代統治者an2-choann2看待台語。日本統治台灣五十冬，為著in殖民e5需要，對各種語言—特別是台語─無論整理、研究或者是編寫教材、辭典各方面攏做kah誠深入、誠有成就，這方面出版過e5專冊（雜誌無算在內），總共大約有130種，對 che百外種e5冊名小可ka7 i分析--一下，就會當真清楚看出in號名e5規則：日本人e5話，有日語、日本語、日本語言、國語chit幾種稱呼，親像：《台譯日語課本》、《日本語教授書》、《日本語言集甲號》、《國語捷徑》；客家人e5話khah特別，叫做廣東語（這點佮竹林書局將客話歌仔冊號做廣東話共款），親像：《廣東語會話篇》、《廣東語辭典》；海南島人e5話叫做海南島語，親像：《海南島語會話》。",
          "Lan2 koh lai5 khoann3 Jit8-pun2 si5-tai7 thong2-ti7-chia2 an2-choann2 khoann3-thai7 Tai5-gi2. Jit8-pun2 thong2-ti7 Tai5-oan5 gou7-chap8 tang, ui7 tioh8 in sit8-bin5 e5 su-iau3, tui3 kok chiong2 gi2-gian5----tek8-piat8 si7 Tai5-gi2----bo5-lun7 cheng2-li2, gian2-kiu3 hek8-chia2 si7 pian-sia2 kau3-chai5, su5-tian2 kok hong-bin7 long2 cho3 kah chiann5 chhim-jip8, chiann5 u7 seng5-chiu7, chit hong-bin7 chhut-pan2 koe3 e5 choan-chheh (chap8-chi3 bo5 sng3 chai7-lai7), chong2-kiong7 tai7-iok u7 130 chiong2, tui3 che pah goa7 chiong2 e5 chheh-mia5 sio2-khoa2 ka7 i hun-sek--chit8-e7, to7 e7-tang3 chin chheng-chho2 khoann3 chhut in ho7-mia5 e5 kui-chek: Jit8-pun2-lang5 e5 oe7, u7 Jit8-gi2, Jit8-pun2-gi2, Jit8-pun2 gi2-gian5, kok-gi2 chit kui2 chiong2 chheng-hou, chhin-chhiunn7: “Tai5-ek8 Jit8-gi2 kho3-pun2”, “Jit8-pun2-gi2 kau3-siu7-su”, “Jit8-pun2 gi2-gian5-chip8 kah-ho7”, “Kok-gi2 chiat8-keng2”; Kheh-ka-lang5 e5 oe7 khah tek8-piat8, kio3-cho3 Kng2-tang-gi2 (chit tiam2 kap Tek-lim5 chu-kiok8 chiong Kheh-oe7 koa-a2-chheh ho7-cho3 Kng2-tang-oe7 kang7-khoan2), chhin-chhiunn7: “Kng2-tang-gi2 hoe7-oa7-phian”,“Kng2-tang-gi2 su5-tian2”;Hai2-lam5-to2 lang5e5oe7 kio3-cho3 hai2-lam5-to2-gi2, chhin-chhiunn7: “Hai2-lam5-to2-gi2 hoe7-oa7”."
        ],
        [
          "Ah-na7 Ho7-lo2人e5話an2-choann2講？Che有台灣言語、台灣語、台灣土語、台語chit四種稱呼，親像：《台灣地誌及台灣言語集》、《台灣語教科書》、《台灣土語全書》、《台語類編》、《國語對譯台語大全》、《銀行台語會話》、《台語和譯修養講話》。可見日本統治者入境隨俗，ma7是尊重台灣人e5通識，將Ho7-lo2人e5話號做「台語」，斯當時全然無戰後中國政府入台了後chiah突然間生--出來e5「閩南語」這個名稱。",
          "Ah-na7 Ho7-lo2lang5e5oe7an2-choann2kong2?Cheu7Tai5-oan5gian5-gi2, Tai5-oan5-gi2, Tai5-oan5thou2-gi2, Tai5-gi2 chitsi3 chiong2 chheng-hou,chhin-chhiunn7:“Tai5-oan5te7-chi3kapTai5-oan5gian5-gi2-chip8”,“Tai5-oan5-gi2 kau3-kho-su”,“Tai5-oan5thou2-oe7 choan5-su”,“Tai5-gi2lui7-pian”,“Kok-gi2tui3-ek8Tai5-gi2tai7-choan5”,“Gin5-hang5Tai5-gi2hoe7-oa7”,“Tai5-gi2Ho5-ek8 siu-iong2kong2-oe7”.Kho2-kian3Jit8-pun2 thong2-ti7-chia2jip8-keng2-sui5-siok8, ma7si7 chun-tiong7 Tai5-oan5-lang5 e5thong-sek,chiongHo7-lo2-lang5e5oe7 ho7-cho3“Tai5-gi2”,su-tang-si5choan5-jian5bo5chian3-au7Tiong-kok cheng3-hu2jip8 Tai5liau2-au7 chiahtut8-jian5-kan senn--chhut-lai5e5“Ban7-lam5-gi2”chit e5mia5-chheng."
        ],
        [
          "戰後國民黨時代，Ho7-lo2人e5話開始hong5叫做閩南語，有tang時a2叫做台語，但是根本的無愛人叫台語，有「台」伊就be7爽，講che有「毒」。靠反國民黨、堅持台灣主體性起家e5民進黨執政了後，空嘴薄舌，主體放外外，soah順國民黨話尾，ma7講Ho7-lo2人be7當koh號做台灣人，ai3叫做「閩南人」，所講e5話，be7當koh號做台語，ai3改做「閩南語」。若koh堅持用「台語」，就會傷害族群e5感情，講Ho7-lo2人e5話be7使將台語佔tiau5-tiau5，講客語ma7是台語，原住民每一族e5族語kohkhah是正港原汁e5台語，甚至過去將台語看無目地e5新住民（証見是in將講「國語」帶台語腔e5Ho7-lo2人稱呼做song5-piak-piak、無水準e5『台客』），ma7來插花a2，講ine5「國語」oan-na7是「如假包換」e5台語。像an2-ne，台灣除了創造了經濟奇蹟以外，koh創造了號名e5奇蹟。",
          "Chian3-au7Kok-bin5-tong2 si5-tai7,Ho7-lo2-lang5e5oe7khai-si2hong5kio3-cho3Ban7-lam5-gi2,u7tang-si5-a2kio3-cho3Tai5-gi2,tan7-si7kin-pun-tekbo5ai3lang5 kio3Tai5-gi2,u7“Tai5”i to7be7-song2, kong2cheu7“tok8”. Kho3 hoan2Kok-bin5-tong2,kian-chhi5Tai5-oan5 chu2-the2-seng3khi2-kee5Bin5-chin3-tong2 chip-cheng3liau2-au7,khang-chhui3-pou7-chih8, chu2-the2pang3-goa7-goa7, soahsun7Kok-bin5-tong2oe7-boe2,ma7kong2 Ho7-lo2-lang5be7-tang3kohho7-cho3 Tai5-oan5-lang5,ai3kio3-cho3 “Ban7-lam5-lang5”,sou2kong2e5oe7,be7-tang3kohho7-cho3 Tai5-gi2,ai3kai2 cho3“Ban7-lam5-gi2”.Na7kohkian-chhi5iong7 “Tai5-gi2”,to7 e7 siong-hai7chok8-kun5 e5kam2-cheng5, kong2Ho7-lo2-lang5e5oe7be7-sai2 chiongTai5-gi2chiam3tiau5-tiau5,kong2 Kheh-gi2 ma7si7 Tai5-gi2, goan5-chu7-bin5mui2 chit8 chok8e5chok8-gi2kohkhahsi7chiann3-kang2 goan5-chiape5 Tai5-gi2, sim7-chi3 koe3-khi3chiongTai5-gi2 khoann3 bo5bak8-te7e5sin-chu7-bin5(cheng3-kinn3si7inchiongkong2“kok-gi2”tai3Tai5-gi2-khiunne5Ho7-lo2-lang5chheng-hou cho3song5-piak-piak,bo5chui2-chun2e5『台客』),ma7lai5chhah-hoe-a2,kong2ine5“kok-gi2”oan-na7si7“ju5-ka2-pau-hoan3”e5 Tai5-gi2.chhiunn7an2-ne,Tai5-oan5tu5-liau2chhong3-cho7liau2keng-che3ki5-chek i2-goa7,kohchhong3-cho7liau2 ho7-mia5e5ki5-chek."
        ],
        [
          "放棄雙重標準，尊重族群尊嚴",
          "Hong3-khi3 siang2-tiong5 phiau-chun2, chun-tiong7 chok8-kun5 chun-giam5"
        ],
        [
          "對我來講，建立台灣主體性是我投入台灣文學研究（尤其是台語文學研究）e5原動力之一，結果，「台語」chiah-nih自然e5歷史名稱，現此時soah無輸「過街老鼠，人人喊打」！講m7-thang koh用「台語」來稱呼Ho7-lo2話，ai3用充滿中國味e5「閩南語」chiah be7扑phai2客人、原住民佮新住民e5感情。老實講，我並無堅持「名」永遠be7使改，但是應該尊重當事人e5意見chiah 著，m7-thang局外e5人大主大意，無體會當事者e5感受，就烏白ka7人改：人聽著「閩南」，就真正感覺著一世人拼台灣主體，規尾soah tioh8 koh hou7中國hap--去，khih-mouh-chih有影是iau2-siu7 be7 giang，是an2-choann2 硬beh叫人接受？人都早就無愛koh用「閩」hit種佮「蠻」有親成關係 e5 名稱，是an2-choann2 硬beh koh 叫人活tiam3無開化e5 舊世代？想到chia，實在是不止a2 ian3-khi3!",
          "Tui3 goa2 lai5 kong2, kian3-lip8 Tai5-oan5 chu2-the2-seng3 si7 goa2 tau5-jip8 Tai5-oan5 bun5-hak8 gian2-kiu3 (iu5-ki5 si7 Tai5-gi2 bun5-hak8 gian2-kiu3) e5 goan5-tong7-lek8 chi-it, kiat-ko2, “Tai5-gi2” chiah-nih chu7-jian5 e5 lek8-su2 mia5-chheng, hian7-chhu2-si5 soah bo5 su “koe3 ke niau2-chhi2, lang5-lang5 hoah phah”! Kong2 m7-thang koh iong7 “Tai5-gi2” lai5 chheng-hou Ho7-lo2-oe7, ai3 iong7 chhiong-moa2 Tiong-kok-bi7 e5 “Ban7-lam5-gi2” chiah be7 phah phai2 Kheh-lang5, goan5-chu7-bin5 kap sin-chu7-bin5 e5 kam2-cheng5. Lau2-sit8 kong2, goa2 peng7 bo5 kian-chhi5 “mia5” eng2-oan2 be7-sai2 kai2, tan7-si7 eng3-kai chun-tiong7 tong-su7-jin5 e5 i3-kian3 chiah tioh8, m7-thang kiok8-goa7 e5 lang5 toa7-chu2-toa7-i3, bo5 the2-hoe7 tong-su7-chia2 e5 kam2-siu7, to7 ou-peh8 ka7 lang5 kai2: lang5 thiann tioh8 “Ban7-lam5”, to7 chin-chiann3 kam2-kak tioh8 chit8-si3-lang5 piann3 Tai5-oan5 chu2-the2, kui-boe2 soah tioh8 koh hou7 Tiong-kok hap--khi3, khih-mouh-chih u7-iann2 si7 iau2-siu7 be7 giang, si7 an2-choann2 nge7 beh kio3 lang5 chiap-siu7? Lang5 to cha2 to7 bo5-ai3 koh iong7 “ban7” hit chiong2 kap “ban5” u7 chhin-chiann5 koan-he7 e5 mia5-chheng, si7 an2-choann2 nge7 beh koh kio3 lang5 oah8 tiam3 bo5 khai-hoa3 e5 ku7-se3-tai7? Siunn7 kau3 chia, sit8-chai7 si7 put-chi2-a2 ian3-khi3!"
        ],
        [
          "汝ka7想，過去二三百年來，自鄭氏王朝到清、日帝國，大家攏用「番a2」去稱呼原住民，其中hit種輕視、無將人當做人看待e5傲慢，用腳頭u想ma7知影是野蠻無水準e5做法。所以tng-tong原住民發動正名運動，表示in對「番」這種食人夠夠、侮辱人e5名稱非常倒彈e5時，絕大多數人攏會將心比心，尊重原住民e5感受，到今ti7各種場合，差不多攏真罕tit koh聽著人用「番a2」這個稱呼--矣。",
          "Li2 ka7 siunn7, koe3-khi3 nng7 sann pah ni5 lai5, chu7 Tenn7--si7 ong5-tiau5 kau3 Chheng, Jit8 te3-kok, tak8-ke long2 iong7 “hoan-a2” khi3 chheng-hou goan5-chu7-bin5, ki5-tiong hit chiong2 khin-si7, bo5 chiong lang5 tong3-cho3 lang5 khoann3-thai7 e5 au3-ban7, iong7 kha-thau5-u siunn7 ma7 chai-iann2 si7 ia2-ban5 bo5 chui2-chun2 e5 cho3-hoat. Sou2-i2 tng-tong goan5-chu7-bin5 hoat-tong7 chiann3-mia5 un7-tong7, piau2-si7 in tui3 “hoan” chit chiong2 chiah8 lang5 kau3-kau3, bu2-jiok8 lang5 e5 mia5-chheng hui-siong5 to3-toann7 e5 si5, choat8 toa7-to-sou3 lang5 long2 e7 chiong-sim pi2-sim, chun-tiong7 goan5-chu7-bin5 e5 kam2-siu7, kau3 tann ti7 kok chiong2 tiunn5-hap8, chha-put-to long2 chin han2-tit koh thiann tioh8 lang5 iong7 “hoan-a2” chit e5 chheng-hou--a."
        ],
        [
          "Koh舉一個koh-khah具體e5例來講，蘭嶼e5原住民過去hou7人叫做『雅美族』，in講an2-ne m7著，in講in m7是『雅美』，in是『達悟』（Ponso-No-Tao)，意思是「人leh toa3 e5島嶼」，現此時台灣各族群攏會當接受，真少人koh用別人ka7 in烏白號e5『雅美』，改用蘭嶼in家己稱呼 e5『達悟』。這個事實提供咱真好e5反省：咱be7使擋人叫做『達悟』，ma7 be7使kap人chinn3講，阮Ho7-lo2人、客人、新住民所toa3 e5台灣既然ma7是「人leh toa3 e5島嶼」，an2-ne阮ma7是『達悟』，而且進一步講蘭嶼人na7繼續堅持叫『達悟』，he就是獨佔『達悟』，he就是『大達悟沙文主義』。",
          "Koh ki2 chit8 e5 koh-khah ku7-the2 e5 le7 lai5 kong2, Lan5-su7 e5 goan5-chu7-bin5 koe3-khi3 hou7 lang5 kio3-cho3『雅美族』, in kong2 an2-ne m7 tioh8, in kong2 in m7 si7『雅美』, in si7『達悟』(Ponso-No-Tao), i3-su3 si7 “lang5 leh toa3 e5 to2-su7”, hian7-chhu2-si5 Tai5-oan5 kok chok8-kun5 long2 e7-tang3 chiap-siu7, chin chio2 lang5 koh iong7 pat8-lang5 ka7 in ou-peh8 ho7 e5『雅美』, kai2-iong7 Lan5-su7 in ka-ti7 chheng-hou e5『達悟』. Chit e5 su7-sit8 the5-kiong lan2 chin ho2 e5 hoan2-seng2: lan2 be7-sai2 tong3 lang5 kio3-cho3『達悟』, ma7 be7-sai2 kap lang5 chinn3 kong2, goan2 Ho7-lo2-lang5, Kheh-lang5, sin-chu7-bin5 sou2 toa3 e5 Tai5-oan5 ki3-jian5 ma7 si7 “lang5 leh toa3 e5 to2-su7”, an2-ne goan2 ma7 si7『達悟』, ji5-chhiann2 chin3-chit8-pou7 kong2 Lan5-su7-lang5 na7 ke3-siok8 kian-chhi5 kio3『達悟』, he to7-si7 tok8-chiam3『達悟』, he to7-si7『toa7 達悟沙文主義』."
        ],
        [
          "所以咱e5台語叫台語，就親像Tao叫Tao，是自古以來大家an2-ne講，是歷史an2-ne累積e5結果，別族e5人be7使烏白ka7人改做in be7爽e5 名，所以台語就是台語，絕對無去侵佔別人e5名號。",
          "Sou2-i2 lan2 e5 Tai5-gi2 kio3 Tai5-gi2, to7 chhin-chhiunn7 Tao kio3 Tao, si7 chu7-kou2 i2-lai5 tak8-ke an2-ne kong2, si7 lek8-su2 an2-ne lui2-chek e5 kiat-ko2, pat8-chok8 e5 lang5 be7-sai2 ou-peh8 ka7 lang5 kai2 cho3 in be7-song2 e5 mia5, sou2-i2 Tai5-gi2 to7-si7 Tai5-gi2, choat8-tui3 bo5 khi3 chhim-chiam3 pat8-lang5 e5 mia5-ho7."
        ],
        [
          "進一步來講，原來講客語、原住民語、新住民語e5朋友na7 m7是chhin3-chhai2 扑lah8-liang5，真正有趣味將in家己嘴裡leh講e5母語號做台語，阮無意見，m7-koh請in後擺講著家己e5族語e5時，千萬m7-thang koh講in是客語、原住民語、「國語」，攏ai3講in是台語，看an2-ne會通--be7?千萬m7-thang家己ti7現實e5生活中根本m7 bat講in e5語言是台語，koh強迫Ho7-lo2人百外冬來所講e5台語be7-sai2繼續使用「台語」這個名。終其尾，人興beh用，無ai3 hou7人用，家己實際無leh用，soah佔tiau5-tiau5，致使台語這個名號徹底空洞化，名存實亡，表面大家kan2-na2足重視台語--e5，話講khah白leh，結果敢m7是親像用摃鎚a2將「台語」摃摃--死！",
          "Chin3-chit8-pou7 lai5 kong2, goan5-lai5 kong2 Kheh-gi2, goan5-chu7-bin5-gi2, sin-chu7-bin5-gi2 e5 peng5-iu2 na7 m7 si7 chhin3-chhai2 phah-lah8-liang5, chin-chiann3 u7 chhu3-bi7 chiong in ka-ti7 chhui3--nih leh kong2 e5 bu2-gi2 ho7-cho3 Tai5-gi2, goan2 bo5 i3-kian3, m7-koh chhiann2 in au7-pai2 kong2 tioh8 ka-ti7 e5 chok8-gi2 e5 si5, chhian-ban7 m7-thang koh kong2 in si7 Kheh-gi2, goan5-chu7-bin5-gi2, “kok-gi2”, long2 ai3 kong2 in si7 Tai5-gi2, khoann3 an2-ne e7 thong--be7? Chhian-ban7 m7-thang ka-ti7 ti7 hian7-sit8 e5 seng-oah8 tiong kin-pun2 m7 bat kong2 in e5 gi2-gian5 si7 Tai5-gi2, koh kiong5-pek Ho7-lo2-lang5 pah goa7 tang lai5 sou2 kong2 e5 Tai5-gi2 be7-sai2 ke3-siok8 su2-iong7 “Tai5-gi2” chit e5 mia5. Chiong-ki5-boe2, lang5 heng3 beh iong7, bo5-ai3 hou7 lang5 iong7, ka-ti7 sit8-che3 bo5 leh iong7, soah chiam3 tiau5-tiau5, ti3-su2 Tai5-gi2 chit e5 mia5-ho7 thiat-te2 khong-tong7-hoa3, mia5-chun5-sit8-bong5, piau2-bin7 tak8-ke kan2-na2 chiok tiong7-si7 Tai5-gi2--e5, oe7 kong2 khah peh8 leh, kiat-ko2 kam2 m7 si7 chhin-chhiunn7 iong7 kong3-thui5-a2 chiong “Tai5-gi2” kong3-kong3--si2!"
        ],
        [
          "既然咱對原住民，會當尊重in e5正名運動，na7 an2-ne，對Ho7-lo2人「台語」e5正名要求，敢be7當採用共款e5標準來看待？一定ai3橫柴舉入灶，hou7「台語」死死暈暈--去？拜託leh，這種歹積德e5事誌，敢thang koh舞--落去？",
          "Ki3-jian5 lan2 tui3 goan5-chu7-bin5, e7-tang3 chun-tiong7 in e5 chiann3-mia5 un7-tong7, na7 an2-ne, tui3 Ho7-lo2-lang5 “Tai5-gi2” e5 chiann3-mia5 iau-kiu5, kam2 be7-tang3 chhai2-iong7 kang7-khoan2 e5 phiau-chun2 lai5 khoann3-thai7? It-teng7 ai3 hoainn5-chha5 gia5 jip8 chau3, hou7 “Tai5-gi2” si2-si2 hun7-hun7--khi3? Pai3-thok leh, chit chiong2 phainn2-chek-tek e5 tai7-chi3, kam2 thang koh bu2--loh8-khi3?"
        ],
        [
          "三、文學文學汝不知不覺soah 險hou7人phiann-hinn3-kak",
          "Sann, bun5-hak8 bun5-hak8 li2 put-ti put-kak soah hiam2 hou7 lang5 phiann-hinn3-kak"
        ],
        [
          "音標大chhia-piann3",
          "Im-phiau toa7 chhia-piann3"
        ],
        [
          "「台語」講煞，續--落來講「文學」，che分做兩方面來講。第一是台語「文學」本身新階段e5問題，第二是台灣「文學」研究e5危機。先講第一e5問題。",
          "“Tai5-gi2” kong2 soah, soa3--loh8 lai5 kong2 “bun5-hak8”, che pun-cho3 nng7 hong-bin7 lai5 kong2. Te7-it si7 Tai5-gi2 “bun5-hak8” pun2-sin sin kai-toann7 e5 bun7-te5, te7-ji7 si7 Tai5-oan5 “bun5-hak8” gian2-kiu3 e5 gui5-ki. Seng kong2 te7-it e5 bun7-te5."
        ],
        [
          "台語e5書寫文學，自清朝尾《台灣府城教會報》創刊發展到今，總共有115冬e5歷史，目前已經m7是吵吵鬧鬧，歸日tiam3 hia 觸beh用to2 一套音標e5時期。我定定講，上重要e5是創作，創作出真正hou7人感心e5文學作品chiah是頭路，親像古早時代無音標，全用漢字書寫，敢m7是oan-na7寫出hiah-nih濟hou7人o-lo2 kah 會觸舌e5歌仔冊參台語歌詩（流行歌）？講著歌仔冊流行歌，有人就koh開始掠狂，開始ka7人phi3-siunn3，講in m7識字兼無衛生，字烏白寫，看無！拜託leh，人歌仔冊ti7 hit種無台語教育e5時代，用方便法，將漢字當作羅馬字來使用，人都認音無管字，汝偏偏a2 beh用讀華語e5習慣佮人keh8，當然ma7豬母牽去牛墟，beh na2 會tau3-tah？所以，na7感覺家己有才調寫文學，就緊liau5落去kut力chut8、拼勢寫，mai3插伊漢字拼音字，亦就是講有漢字就寫漢字，無漢字或者是有爭議e5漢字咱就用羅馬字，儘量將咱腦海裡sui2 kah有偆、有形像有境界有藝術氣口e5文學語言寫--落來，an2-ne台語「文學」chiah有法度累積，chiah有法度提昇，na7無，準講hou7汝音標攏統一a2，用字攏解決a2 (che m7是短時間有法度成功--e5)，到時文學na2 leh文學leh，hoan7-se3已經hou7人phiann-hinn3-kak ma7無定著。",
          "Tai5-gi2 e5 su-sia2 bun5-hak8, chu7 Chheng-tiau5 boe2 “Tai5-oan5 Hu2-siann5 Kau3-hoe7-po3” chhong3-khan hoat-tian2 kau3 tann, chong2-kiong7 u7 115 tang e5 lek8-su2, bok8-chian5 i2-keng m7 si7 chha2-chha2 nau7-nau7, kui-jit8 tiam3 hia tak beh iong7 to2 chit8 tho3 im-phiau e5 si5-ki5. Goa2 tiann7-tiann7 kong2, siong7 tiong7-iau3 e5 si7 chhong3-chok, chhong3-chok chhut chin-chiann3 hou7 lang5 kam2-sim e5 bun5-hak8 chok-phin2 chiah si7 thau5-lou7, chhin-chhiunn7 kou2-cha2 si5-tai7 bo5 im-phiau, choan5 iong7 Han3-ji7 su-sia2, kam2 m7 si7 oan-na7 sia2 chhut hiah-nih che7 hou7 lang5 o-lo2 kah e7 tak-chih8 e5 koa-a2-chheh chham Tai5-gi2 koa-si (liu5-heng5-koa)? Kong2 tioh8 koa-a2-chheh liu5-heng5-koa, u7 lang5 to7 koh khai-si2 liah8-kong5, khai-si2 ka7 lang5 phi3-siunn3, kong2 in m7 bat ji7 kiam bo5 oe7-seng, ji7 ou-peh8 sia2, khoann3 bo5! Pai3-thok leh, lang5 koa-a2-chheh ti7 hit chiong2 bo5 Tai5-gi2 kau3-iok8 e5 si5-tai7, iong7 hong-pian7-hoat, chiong Han3-ji7 tong3-cho3 Lo5-ma2-ji7 lai5 su2-iong7, lang5 to jin7 im bo5 koan2 ji7, li2 phian-phian-a2 beh iong7 thak8 Hoa5-gi2 e5 sip8-koan3 kap lang5 keh8, tong-jian5 ma7 ti-bu2 khan khi3 gu5-hi, beh na2 e7 tau3-tah? Sou2-i2, na7 kam2-kak ka-ti7 u7 chai5-tiau7 sia2 bun5-hak8, to7 kin2 liau5 loh8-khi3 kut-lat8 chut8, piann3-si3 sia2, mai3 chhap i Han3-ji7 phin-im-ji7, iah8 to7-si7 kong2 u7 Han3-ji7 to7 sia2 Han3-ji7, bo5 Han3-ji7 hek8-chia2 si7 u7 cheng-gi7 e5 Han3-ji7 lan2 to7 iong7 Lo5-ma2-ji7, chin7-liong7 chiong lan2 nau2-hai2 nih sui2 kah u7 chhun, u7 heng5-siong7 u7 keng2-kai3 u7 ge7-sut8 khui3-khau2 e5 bun5-hak8 gi2-gian5 sia2--loh8-lai5, an2-ne Tai5-gi2 “bun5-hak8” chiah u7 hoat-tou7 lui2-chek, chiah u7 hoat-tou7 the5-seng, na7 bo5, chun2 kong2 hou7 li2 im-phiau long2 thong2-it a2, iong7-ji7 long2 kai2-koat a2 (che m7 si7 te2-si5-kan u7 hoat-tou7 seng5-kong--e5), kau3-si5 bun5-hak8 na2 leh bun5-hak8 leh, hoan7-se3 i2-keng hou7 lang5 phiann-hinn3-kak ma7 bo5 tiann7-tioh8."
        ],
        [
          "科際整合e5迷失（myth）",
          "Kho-che3 cheng2-hap8 e5 be5-sit (myth)"
        ],
        [
          "第二e5問題是目前台灣文學學術界漸漸leh變化e5現象，就是講有一寡學者，徛ti7科際整合e5立場，將台灣文學佮其他e5學科進行對話，希望透過這種對話，突顯台灣文學e5特色佮價值。Che當然是真好e5構想佮做法，我少年時代讀冊e5時ma7真重視這種訓練，m7-koh阮hit陣攏真清楚，對做文學e5人來講，這種對話是beh增加咱文學e5了解，是beh hou7人更加深入文學e5特質佮核心，簡單一句話，是beh ti7對話中展現文學e5主體性！亦就是講，無論to2 一學門e5學者來處理台灣文學，攏有in e5 核心價值：社會學有社會學e5規格，政治學有政治學e5手路，人類學、歷史學ma7 是共款。誠可惜e5是，現此時獨獨做文學e5人，ti7對話e5過程中定定失去文學e5立場，結局，文學本身soah空洞化，台灣文學ma7變做失去文學主體性e5台灣文學。",
          "Te7-ji7 e5 bun7-te5 si7 bok8-chian5 Tai5-oan5 bun5-hak8 hak8-sut8-kai3 chiam7-chiam7 leh pian3-hoa3 e5 hian7-siong7, to7-si7 kong2 u7 chit8-koa2 hak8-chia2, khia7 ti7 kho-che3 cheng2-hap8 e5 lip8-tiunn5, chiong Tai5-oan5 bun5-hak8 kap ki5-tha e5 hak8-kho chin3-heng5 tui3-oe7, hi-bang7 thau3-koe3 chit chiong2 tui3-oe7, tut8-hian2 Tai5-oan5 bun5-hak8 e5 tek8-sek kap ke3-tat8. Che tong-jian5 si7 chin ho2 e5 kou3-siong2 kap cho3-hoat, goa2 siau3-lian5 si5-tai7 thak8-chheh e5 si5 ma7 chin tiong7-si7 chit chiong2 hun3-lian7, m7-koh goan2 hit-chun7 long2 chin chheng-chho2, tui3 cho3 bun5-hak8 e5 lang5 lai5 kong2, chit chiong2 tui3-oe7 si7 beh cheng-ka lan2 bun5-hak8 e5 liau2-kai2, si7 beh hou7 lang5 keng7-ka chhim-jip8 bun5-hak8 e5 tek8-chit kap hek8-sim, kan2-tan chit8 ku3 oe7, si7 beh ti7 tui3-oe7 tiong tian2-hian7 bun5-hak8 e5 chu2-the2-seng3! Iah8 to7-si7 kong2, bo5-lun7 to2 chit8 hak8-mng5 e5 hak8-chia2 lai5 chhu2-li2 Tai5-oan5 bun5-hak8, long2 u7 in e5 hek8-sim ke3-tat8: sia7-hoe7-hak8 u7 sia7-hoe7-hak8 e5 kui-keh, cheng3-ti7-hak8 u7 cheng3-ti7-hak8 e5 chhiu2-lou7, jin5-lui7-hak8, lek8-su2-hak8 ma7 si7 kang7-khoan2. Chiann5 kho2-sioh e5 si7, hian7-chhu2-si5 tok8-tok8 cho3 bun5-hak8 e5 lang5, ti7 tui3-oe7 e5 koe3-theng5 tiong tiann7-tiann7 sit-khi3 bun5-hak8 e5 lip8-tiunn5, kiat-kiok8, bun5-hak8 pun2-sin soah khong-tong7-hoa3, Tai5-oan5 bun5-hak8 ma7 pian3-cho3 sit-khi3 bun5-hak8 chu2-the2-seng3 e5 Tai5-oan5 bun5-hak8."
        ],
        [
          "無重視台語e5台灣文學系所",
          "Bo5 tiong7-si7 Tai5-gi2 e5 Tai5-oan5 bun5-hak8 he7-sou2"
        ],
        [
          "另外，已經進入體制內e5台灣文學系所，ti7教學佮研究方面，濟少攏有無重視台語佮台語文學e5現象：做老師--e5 chhoa7頭，講台灣有日治時代e5日文文學，be7曉日文be7使tit，所以ai3加強日文e5訓練（實際上攏ma7是用華文e5譯本leh討論hit e5時代e5文學）。學生無人敢講in不是日本人，be7曉日文，所以be7使強迫in學日文，na7勉強in去學，就是日本沙文主義，就是日文文學霸權。Ah na7講著台語文學，就出現雙重標準，講學生內底有新住民，聽無台語，所以，m7-thang強調台語，m7-thang強調台語文學，na7硬beh勉強，he就是Ho7-lo2沙文主義，he就是台語文學霸權！致使學生看著台語文學，目頭就結結，風度好--e5，be7曉轉謙細，有意無意ka7閃--開，性地烈--e5，m7 bat轉生氣，歸氣ka7伊排斥。",
          "Leng7-goa7, i2-keng chin3-jip8 the2-che3-lai7 e5 Tai5-oan5 bun5-hak8 he7-sou2, ti7 ka3-hak8 kap gian2-kiu3 hong-bin7, che7-chio2 long2 u7 bo5 tiong7-si7 Tai5-gi2 kap Tai5-gi2 bun5-hak8 e5 hian7-siong7: cho3 lau7-su--e5 chhoa7-thau5, kong2 Tai5-oan5 u7 Jit8-ti7 si5-tai7 e5 Jit8-bun5 bun5-hak8, be7-hiau2 Jit8-bun5 be7-sai2-tit, sou2-i2 ai3 ka-kiong5 Jit8-bun5 e5 hun3-lian7 (sit8-che3 siong7 long2 ma7 si7 iong7 Hoa5-bun5 e5 ek8-pun2 leh tho2-lun7 hit e5 si5-tai7 e5 bun5-hak8). Hak8-seng bo5 lang5 kann2 kong2 in m7 si7 Jit8-pun2-lang5, be7-hiau2 Jit8-bun5, sou2-i2 be7-sai2 kiong5-pek in oh8 Jit8-bun5, na7 bian2-kiong2 in khi3 oh8, to7-si7 Jit8-pun2 soa-bun5 chu2-gi7, to7-si7 Jit8-bun5 bun5-hak8 pa3-koan5. Ah na7 kong2 tioh8 Tai5-gi2 bun5-hak8, to7 chhut-hian7 siang-tiong5 phiau-chun2, kong2 hak8-seng lai7-te2 u7 sin-chu7-bin5, thiann bo5 Tai5-gi2, sou2-i2, m7-thang kiong5-tiau Tai5-gi2, m7-thang kiong5-tiau Tai5-gi2 bun5-hak8, na7 nge7 beh bian2-kiong2, he to7-si7 Ho7-lo2 soa-bun5 chu2-gi7, he to7-si7 Tai5-gi2 bun5-hak8 pa3-koan5! Ti3-su2 hak8-seng khoann3 tioh8 Tai5-gi2 bun5-hak8, bak8-thau5 to7 kat-kat, hong-tou7 ho2--e5, be7-hiau2 tng2 khiam-se3, u7-i3 bo5-i3 ka7 siam2--khui, seng3-te7 liat8--e5, m7 bat tng2 siu7-khi3, kui-khi3 ka7 i pai5-thek."
        ],
        [
          "佳哉！台灣文學系所有幾個a2無願意向「主流價值」屈服e5先生佮學生，na7無，台語文學真正不知不覺會hou7人phiann-hinn3-kak！",
          "Ka-chai3! Tai5-oan5 bun5-hak8 he7-sou2 u7 kui2 e5-a2 bo5 goan7-i3 hiong3 “chu2-liu5 ke3-tat8” khut-hok8 e5 sian-sinn kap hak8-seng, na7 bo5, Tai5-gi2 bun5-hak8 chin-chiann3 put-ti put-kak e7 hou7 lang5 phiann-hinn3-kak!"
        ]
      ],
      "篇名": "憑什麼台語？為什麼文學？：台語文學的新思考"
    }
  ]
}
