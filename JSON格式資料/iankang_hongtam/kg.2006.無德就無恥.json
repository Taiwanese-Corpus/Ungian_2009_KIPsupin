{
  "作者": "林滿足",
  "出版年": "2006",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "二十一世紀是一個科技發達，自由多元的社會。人人攏有真大的生活空間，想欲學啥物，做啥物，若像全無阻礙。認為只要拍拚認真，就有機會通成功。尤其是佇台灣，多數人攏認為若有法度，提著名校的文憑，讀著熱門的科系，踏著好時機，好關係，擱紲落去爭取權位，趁真濟錢，就是表示家己有學問、有本事囉。",
          "Ji7-chap8-it se3-ki2 si7 chit8 e5 kho-ki hoat-tat8, chu7-iu5 to-goan5 e5 sia7-hoe7. Lang5-lang5 long2 u7 chin toa7 e5 seng-oah8 khong-kan, siunn7 beh oh8 siann2-mih, cho3 siann2-mih, na2-chhiunn7 choan5 bo5 chou2-gai7. jin7-ui7 chi2-iau3 phah-piann3 jin7-chin, to7 u7 ki-hoe7 thang seng5-kong. Iu5-ki5 si7 ti7 Tai5-oan5, to-sou3 lang5 long2 jin7-ui7 na7 u7 hoat-tou7, theh8 tioh8 beng5-hau7 e5 bun5-pheng5, thak8 tioh8 jiat8-mng5 e5 kho-he7, tah8 tioh8 ho2 si5-ki, ho2 koan-he7, koh soa3--loh8-khi3 cheng-chhu2 koan5-ui7, than3 chin che7 chinn5, to7 si7 piau2-si7 ka-ti7 u7 hak8-bun7, u7 pun2-su7 loh."
        ],
        [
          "事實上，敢是按爾就有學問矣？無，是按怎，擱有赫濟懸學歷，有頭有面的人，咧做一寡傷天害理的代誌。譬如2003年，理律法律事務所，彼個劉偉杰偷賣三十億股票的事件。聽講，會當佇這間事務所做代誌，攏一定愛名校出身的高材生，全是上優秀的律師、會計師，怎樣擱會出現這款飼鳥鼠咬布袋的代誌？這款缷世缷眾的代誌，一發生，逐家才知，有才能的人，若是無道德品行，做人處世相仝會出問題的。",
          "Su7-sit8 siong7, kam2 si7 an2-ne to7 u7 hak8-bun7 ah? Bo5, si7 an2-choann2, koh u7 hiah che7 koan5 hak8-lek8, u7 thau5 u7 bin7 e5 lang5, leh cho3 chit8-koa2 siong-thian-hai7-li2 e5 tai7-chi3. Phi3-ju5 2003 ni5, Li2-lut8 hoat-lut8 su7-bu7-sou2, hit e5 Lau5 Ui2-kiat thau be7 sann-chap8 ek kou2-phio3 e5 su7-kiann7. thiann kong2, e7-tang3 ti7 chit keng su7-bu7-sou2 cho3 tai7-chi3, long2 it-teng7 ai3 beng5-hau7 chhut-sin e5 ko-chai5-seng, choan5 si7 siong7 iu-siu3 e5 lut8-su, hoe7-ke3-su, choann2-iunn7 koh e7 chhut-hian7 chit khoan2 chhi7 niau2-chhi2 ka7 pou3-te7 e5 tai7-chi3? Chit khoan2 sia3-si3 sia3-cheng3 e5 tai7-chi3, chit8 hoat-seng, tak8-ke chiah chai, u7 chai5-leng5 e5 lang5, na7 si7 bo5 to7-tek phin2-heng7, cho3-lang5 chhu2-se3 sio-kang7 e7 chhut bun7-te5 e5."
        ],
        [
          "這個品德管理出問題的實際個案，予咱了解誠信佮道德的重要性。因為個人品德若有問題，伊擱偌有學問，嘛是有可能會做出僥倖失德的代誌。品德比能力、經驗、學歷擱卡重要，品德，是整個做事學問的基礎。原來有好學歷，無代表有好品德。人，愛時時刻刻反省，建立正確的人生觀與價值觀，實踐道德，才是真學問。",
          "Chit e5 phin2-tek koan2-li2 chhut bun7-te5 e5 sit8-che3 ko3-an3, hou7 lan2 liau2-kai2 seng5-sin3 kap to7-tek e5 tiong7-iau3-seng3. in-ui7 ko3-jin5 phin2-tek na7 u7 bun7-te5, i koh joa7 u7 hak8-bun7, ma7 si7 u7 kho2-leng5 e7 cho3 chhut hiau-heng7 sit-tek e5 tai7-chi3. Phin2-tek pi2 leng5-lek8, keng-giam7, hak8-lek8 koh-khah tiong7-iau3, phin2-tek, si7 cheng2-ko3 cho3-su7 hak8-bun7 e5 ki-chhou2. Goan5-lai5 u7 ho2 hak8-lek8, bo5 tai7-piau2 u7 ho2 phin2-tek. Lang5, ai3 si5-si5 khek-khek hoan2-seng2, kian3-lip8 cheng3-khak e5 jin5-seng-koan kap ke3-tat8-koan, sit8-chian3 to7-tek, chiah si7 chin hak8-bun7."
        ],
        [
          "欲建立正確的人生觀佮價值觀，應該有啥物款的認知呢？我有下面三點的看法：",
          "Beh kian3-lip8 cheng3-khak e5 jin5-seng-koan kap ke3-tat8-koan, eng-kai u7 siann2-mih khoan2 e5 jin7-ti neh? Goa2 u7 e7-bin7 sann tiam2 e5 khoann3-hoat:"
        ],
        [
          "第一、佇這個事事講求功利的社會上，認為無錢是見笑代，其實，不學無德，才是真正的散赤人。一個人除了趁錢的技能知識、愛擱涵養是非分明，公正、對人有愛心、有禮貌、謙卑、這種好品行。若是缺欠，才是真正的散赤。有智識、有學問，當然是重要！有好品德愈卡重要！",
          "Te7-it, ti7 chit e5 su7-su7 kang2-kiu5 kong-li7 e5 sia7-hoe7 siong7, jin7-ui7 bo5 chinn5 si7 kian3-siau3-tai7, ki5-sit8, put-hak8 bu5 tek, chiah si7 chin-chiann3 e5 san3-chhiah-lang5. Chit8 e5 lang5 tu5-liau2 than3-chinn5 e5 ki-leng5 ti3-sek, ai3 koh han5-iong2 su7-hui hun-beng5, kong-cheng3, tui3 lang5 u7 ai3-sim, u7 le2-mau7, khiam-pi, chit chiong2 ho2 phin2-heng7. Na7 si7 khoeh-khiam3, chiah si7 chin-chiann3 e5 san3-chhiah. U7 ti3-sek, u7 hak8-bun7, tong-jian5 si7 tiong7-iau3! U7 ho2 phin2-tek ju2 khah tiong7-iau3!"
        ],
        [
          "第二、追求功名利祿，是現代人的大目標、但是愛有這款觀念，無位非賤，無恥為賤！有權有勢，喝水會堅凍，是光榮的代誌。但是m7通干那「目珠看粿，腳煞去踏著火」。其實，無官、無地位，並無重要，無恥才是下賤。有的人雖然地位懸，但是用無正當的手段賄選、買票才當選，因為按呢得著公職官位，嘛是予人看無目地。所以人格的貴賤，不是干礁看表面上的地位，是愛看伊捌m7捌廉恥、有道義，無？上驚是，才華比學問大，學問比道德大。",
          "Te7-ji7, tui-kiu5 kong-beng5 li7-lok8, si7 hian7-tai7-lang5 e5 toa7 bok8-phiau, tan7-si7 ai3 u7 chit khoan2 koan-liam7, bo5 ui7 hui chian7, bu5-thi2 ui5 chian7! U7 koan5 u7 se3, hoah chui2 e7 kian-tang3, si7 kong-eng5 e5 tai7-chi3. Tan7-si7 m7-thang ka2-na2 “bak8-chiu khoann3 koe2, kha soah khi3 tah8 tioh8 hoe2”. Ki5-sit8, bo5 koann, bo5 te7-ui7, peng7 bo5 tiong7-iau3, bu5-thi2 chiah si7 ha7-chian7. U7 e5 lang5 sui-jian5 te7-ui7 koan5, tan7-si7 eng7 bo5 cheng3-tong e5 chhiu2-toann7 hoe7-soan2, be2-phio3 chiah tong3-soan2, in-ui7 an2-ne tit tioh8 kong-chit koann-ui7, ma7 si7 hou7 lang5 khoann3 bo5 bak8-te7. Sou2-i2 jin5-keh e5 kui3-chian7, m7 si7 kan-ta khoann3 piau2-bin7 siong7 e5 te7-ui7, si7 ai3 khoann3 i bat m7 bat liam5-thi2, u7 to7-gi7, bo5? Siong7 kiann si7, chai5-hoa5 pi2 hak8-bun7 toa7, hak8-bun7 pi2 to7-tek toa7."
        ],
        [
          "第三、有人講這陣是「天無照甲子，人無照天理」的年代，社會誠亂，重重疊疊的犯罪事件，已經m7是用法治，有法度管e5，人的生活應該有真濟行為準則愛有一把道德的尺，來約束家己。愛先加強道德學問這部分的教育。道德觀念是ui3細漢就愛學起，是ui3生活內面啟發，實踐的，更加需要社會各階層的人士，佇日常行為做出好模樣，袂使講一款，做一款，定定做出負面的示範，卡會當予品德教育形成效果。",
          "Te7-sann, u7 lang5 kong2 chit-chun7 si7 “thinn bo5 chiau3 kah-chi2, lang5 bo5 chiau3 thian-li2” e5 ni5-tai7, sia7-hoe7 chiann5 loan7, teng5-teng5 thap8-thap8 e5 hoan7-choe7 su7-kiann7, i2-keng m7 si7 eng7 hoat-ti7, u7 hoat-tou7 koan2 e5, lang5 e5 seng-oah8 eng-kai u7 chin che7 heng5-ui5 chun2-chek ai3 u7 chit8 pe2 to7-tek e5 chhioh, lai5 iok-sok ka-ti7. Ai3 seng ka-kiong5 to7-tek hak8-bun7 chit pou7-hun7 e5 kau3-iok8. To7-tek koan-liam7 si7 ui3 se3-han3 to7 ai3 oh8 khi2, si7 ui3 seng-oah8 lai7-bin7 khe2-hoat, sit8-chian3 e5, keng7-ka su-iau3 sia7-hoe7 kok kai-chan5 e5 jin5-su7, ti7 jit8-siong5 heng5-ui5 cho3 chhut ho2 bou5-iunn7, be7-sai2 kong2 chit8 khoan2, cho3 chit8 khoan2, tiann7-tiann7 cho3 chhut hu3-bin7 e5 si7-hoan7, khah e7-tang3 hou7 phin2-tek kau3-iok8 heng5-seng5 hau7-ko2."
        ],
        [
          "咱真幸運出世佇這個民主自由的社會，若擱知影涵養出好品德，了解，無德就無恥，心有道德才是學問。絕對會當進一步，提升人佮人之間的和諧，充實生活價值、性命的意義。",
          "Lan2 chin heng7-un7 chhut-si3 ti7 chit e5 bin5-chu2 chu7-iu5 e5 sia7-hoe7, na7 koh chai-iann2 han5-iong2 chhut ho2 phin2-tek, liau2-kai2, bu5-tek to7 bu5-thi2, sim u7 to7-tek chiah si7 hak8-bun7. choat8-tui3 e7-tang3 chin3-chit8-pou7, the5-seng lang5 kap lang5 chi-kan e5 ho5-hai5, chhiong-sit8 seng-oah8 ke3-tat8, senn3-mia7 e5 i3-gi7."
        ]
      ],
      "篇名": "無德就無恥，心有道德才是學問"
    }
  ]
}
