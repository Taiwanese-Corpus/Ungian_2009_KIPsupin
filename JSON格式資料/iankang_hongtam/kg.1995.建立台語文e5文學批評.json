{
  "作者": "謝瑞華",
  "出版年": "1995",
  "出版者": "台笠出版社",
  "文類": "演講訪談",
  "書名": "台語chit條路",
  "書寫系統": "漢羅",
  "資料": [
    {
      "段": [
        [
          "時間：1993年8月初1下晡2：30至6：00；地點：林央敏老師in tau；參加者；滷卵、慧真、自敬、允言、為文、瑞華、永進、春凰；整理：瑞華；Phah字：允言",
          "Si5-kan : 1993 ni5 8 goeh8 chhoe 1 e7-pou 2:30 chi3 6:00; Te7-tiam2: Lim5 Iong-bin2 lau7-su in tau; Chham-ka-chia2; Lou2-nng7, Hui7-chin, Chu7-keng3, Un2-gian5, Ui5-bun5, Sui7-hoa5, Eng2-chin3, Chhun-hong5; Cheng2-li2: Sui7-hoa5; Phah-ji7: Un2-gian5"
        ],
        [
          "凰：你chit-ma2攏寫台文--a，是m7是？",
          "Hong5: Li2 chit-ma2 long2 sia2 Tai5-bun5--a, si7 m7si7?"
        ],
        [
          "林：兩種攏有寫，尤其若創作主要攏台文。",
          "Lim5: Nng7 chiong2 long2 u7 sia2, iu5-ki5 na7 chhong3-chok chu2-iau3 long2 Tai5-bun5."
        ],
        [
          "凰：你〈西北雨直直落〉hit篇是台文？",
          "Hong5: Li2 “Sai-pak-hou7 tit8-tit8 loh8” hitphinnsi7 Tai5-bun5?"
        ],
        [
          "林：He原文是台文，尾--akoh翻做中文。因為hit-chun7我寫--e5攏台華對照。台文e5冊規本--e5我干tann hit本《駛向台灣e5航路》。恁chit遍是台灣全國teh走ia2是按怎？",
          "Lim5:Hegoan5-bun5si7 Tai5-bun5,boe2--akohhoan-cho3 Tiong-bun5.In-ui7 hit-chun7goa2sia2--e5long2Tai5 Hoa5 tui3-chiau3. Tai5-bun5 e5chheh kui-pun2--e5goa2kan-tann hitpun2“Sai2 hiong3 Tai5-oan5 e5 hang5-lou7”.Lin2 chitpian3si7 Tai5-oan5choan5-koktehchau2ia2si7 an2-choann2?"
        ],
        [
          "言：是有一e5計畫，toh是beh來採訪台文e5工作者，將chit e5資料整理起來，譬如講老師以前e5經歷，ia2是chit-ma2有啥麼計畫，老師會使家己講，阮若感覺有欠--e5ia2是an3-noa2，chiah koh問，看老師beh講啥儘量講。",
          "Gian5:Si7 u7chit8e5ke3-oe7, tohsi7 behlai5chhai2-hong2Tai5-bun5 e5kang-chok-chia2,chiongchit e5chu-liau7 cheng2-li2--khi2-lai5,phi3-ju5 kong2 lau7-su i2-cheng5e5keng-lek8, ia2si7 chit-ma2u7siann2-mih ke3-oe7,lau7-su e7-sai2ka-ti7kong2, goan2 na7 kam2-kak u7khiam3--e5ia2si7 an3-noa2, chiah kohmng7, khoann3lau7-subehkong2 siann2 chin7-liong7 kong2."
        ],
        [
          "卵：Ui3偉大e5出生年月到神話傳說，為台灣來拍拚…",
          "Nng7:Ui3ui2-tai7 e5chhut-seng ni5-goeh8 kau3 sin5-oe7 thoan5-soat,ui7Tai5-oan5 lai5phah-piann3......"
        ],
        [
          "林：我e5年表，《霧夜e5燈塔》、《第一封批》chit兩本冊加減有列出來。1995年出世ti7台灣尚大e5嘉南平原e5中心，王得祿放落來e5土地太保鄉，gin2仔時代是足艱苦--e5，箸我e5真che7作品攏有寫過。",
          "Lim5:Goa2 e5ni5-pio2,“Bu7-ia7e5teng-thah”.“Te7 it hong phoe”chitnng7 pun2 chheh ke-kiam2u7liat8--chhut-lai5. 1995ni5 chhut-si3ti7Tai5-oan5siong7toa7 e5Ka-lam5 peng5-goan5e5tiong-sim,Ong5 Tek-lok8 pang3--loh8-lai5e5 thou2-te7 Thai3-po2 hiong,gin2-a2 si5-tai7si7chiokkan-khou2--e5,ti7goa2 e5chinche7chok-phin2long2 u7sia2--koe3."
        ],
        [
          "林：正式創作文學，第一篇作品hou7人印做印刷品e5字到chit-ma2已經是二十二冬前，主要是發表詩，he攏是中文e5作品，ui3 hia開始。第一篇ti7 khah早e5中央日報發表，koh來聯合報。因為唯美--e5，不管詩ia2是散文攏chit類--e5。",
          "Lim5:Cheng3-sekchhong3-chok bun5-hak8,te7-it phinnchok-phin2hou7lang5 in3 cho3 in3-soat-phin2e5ji7 kau3chit-ma2i2-keng si7ji7-chap8-ji7 tang cheng5,chu2-iau3si7hoat-piau2 si, helong2 si7Tiong-bun5e5chok-phin2, ui3 hiakhai-si2.Te7-it phinnti7 khah-cha2 e5Tiong-iong Jit8-po3 hoat-piau2, kohlai5Lian5-hap8-po3.In-ui7ui5-bi2--e5,put-koan2 siia2si7san3-bun5long2 chitlui7--e5."
        ],
        [
          "林：尚大e5改變是做兵以後，會來改變，可能個性也有關係。我個性khah愛思考，想東想西，若看著kiau5正義、家治信仰e5真理無仝攏會去ka7批判。退伍了吸收chiok che7關係民主、文化、自由、人權chit種e5思想理論。我感覺，chit e5社會真奇怪，na2會一直講民主，講啥主權ti7人民身上，但是我發覺講--e5kap事實無仝，chiah引起我e5思想tauh8-tauh8仔變，美麗島事件，因為受媒體、教育e5影響，hit-chun7我ma7認為黃信介、許信良、林義雄、姚嘉文…hiae5攏是叛徒。Hit-chun7我調來一間新學校，teh種理前任老師留落來e5桌仔e5時chun7，發現著許信良永過競選縣長時e5一寡文宣品，像《風雨之聲》節錄本，hit-chun7看著cheboe7輸是看著共匪仔e5傳單，心內驚驚，但是我無交出去，choann5收起來。我是讀冊人，愛冊我著ka7藏ti7我toa3e5倉庫裡，有一暝hiae5冊theh8起來讀，讀--e5是許信良ti7省議會e5質詢稿，一面讀、一面讀，感覺伊內面所質詢著e5錯誤，台灣政治ia2是政策錯誤造成e5弊害，親像感受著--e5仝款。因為我是作田人e5子弟，看著chiok感動--e5，著teh思考講報紙攏報導許信良是叛徒，外ni7殘酷，m7-koh伊e5質詢稿卻是替台灣人、百姓，特別是散赤e5人講話，讀起來chiok感動--e5，所以對政治e5問題我開始認真去思考、關心，因為按呢煞造成我e5大改變。",
          "Lim5:Siong7toa7 e5kai2-pian3si7cho3-peng i2-au7,e7lai5kai2-pian3, kho2-leng5ko3-seng3 ia7u7koan-he7.Goa2ko3-seng3khahai3 su-kho2, siunn7tangsiunn7sai, na7 khoann3tioh8kiau5cheng3-gi7, ka-ti7 sin3-giong2e5chin-li2bo5kang5long2e7khi3 ka7phoe-phoann3.The3-ngou2 liau2 khip-siuchiok che7koan-he7 bin5-chu2, bun5-hoa3, chu7-iu5, jin5-koan5chitchiong2e5su-siong2 li2-lun7.Goa2 kam2-kak, chit e5sia7-hoe7 chin ki5-koai3, na2e7it-tit8kong2bin5-chu2,kong2 siann2 chu2-koan5ti7jin5-bin5 sin-siong7,tan7-si7 goa2hoat-kak kong2--e5kapsu7-sit8bo5kang5, chiahin2-khi2 goa2 e5su-siong2tauh8-tauh8-a2 pian3,Bi2-le7-to2 su7-kiann7, in-ui7siu7 mui5-the2,kau3-iok8e5eng2-hiong2, hit-chun7goa2 ma7jin7-ui7 Ng5 Sin3-kai3,Khou2 Sin3-liong5,Lim5 Gi7-hiong5,Iau5 Ka-bun5... hia e5long2 si7phan3-tou5.Hit-chun7goa2tiau3lai5chit8 keng sinhak8-hau7, tehcheng2-li2 chian5-jim7 lau7-su lau5--loh8-lai5 e5toh-a2e5si5-chun7, hoat-hian7tioh8 Khou2 Sin3-liong5 eng2-koe3keng7-soan2 koan7-tiunn2 si5e5chit8-koa2bun5-soan-phin2,chhiunn7“Hong-u2 chisiann”chiat-lok8-pun2, hit-chun7khoann3tioh8cheboe7-susi7 khoann3tioh8 kiong7-hui2-a2e5thoan5-toann,sim-lai7 kiann-kiann,tan7-si7 goa2 bo5kau--chhut-khi3, choann5siu--khi2-lai5.Goa2 si7 thak8-chheh-lang5,ai3 chhehgoa2tioh8ka7chhang3ti7goa2 toa3e5chhng-khou3--nih, u7chit8 me5hia e5chhehtheh8khi2lai5thak8,thak8--e5si7Khou2 Sin3-liong5ti7seng2-gi7-hoe7e5chit-sun5-ko2,chit8 bin7 thak8, chit8bin7 thak8, kam2-kak ilai7-bin7 sou2 chit-sun5--tioh8e5chho3-gou7, Tai5-oan5cheng3-ti7ia2si7cheng3-chhek chho3-gou7 cho7-seng5e5pe3-hai7, chhin-chhiunn7kam2-siu7 tioh8--e5kang7-khoan2.In-ui7 goa2 si7choh-chhan5-lang5e5chu2-te7, khoann3tioh8chiokkam2-tong7--e5,tioh8tehsu-kho2 kong2 po3-choa2long2po3-to7 Khou2 Sin3-liong5si7phan3-tou5,goa7-ni7chan5-khok, m7-kohi e5chit-sun5-ko2 khioksi7the3Tai5-oan5-lang5,peh-senn3,tek8-piat8si7san3-chhiah e5 lang5kong2-oe7,thak8--khi2-lai5 chiokkam2-tong7--e5, sou2-i2tui3 cheng3-ti7e5bun7-te5goa2khai-si2jin7-chinkhi3su-kho2,koan-sim, in-ui7 an2-nesoah cho7-seng5goa2 e5toa7kai2-pian3."
        ],
        [
          "林：差不多離chit-ma2十冬左右，台灣e5作家，不管老--e5、少年--e5、我bat--e5、m7 bat--e5攏chiok驚--e5，紅色、白色、烏色e5恐怖攏ia2留tiau5--leh。Hit-chun7我心內真痛苦，理想、正義、良知、良心kap現實生存teh phun2、teh掙扎。Hit時chun7我對社會、對政治e5看法ia2 kohm7敢反映ti7作品內底，看著台灣人受壓迫e5痛苦，kohm7敢反映，所以家治太痛苦，只有ti7痛苦e5情形下tauh8-tauh8仔寫。起初寫了m7敢發表，尤其政治性--e5khahm7敢發表，m7是政治性--e5，譬如講教育我著直接寫，寫評論，無想著連教育--e5，國民黨著叫人批評。我khah早ia2 teh讀輔大e5時chun7，輔大辦一e5雜誌叫做《益世》雜誌，bat做過教育專題，叫我寫一篇，無外久雜誌出來。有一工校長chiok緊張，我看伊e5面色boe7輸人beh掠iah是an3-noa2。本來若有話beh講攏公開tu2著to7講，hit遍伊私下ka7我叫去樓頂講：「林老師，你有公開發表文章、評論啥麼hoe3，公開批評教育？」我to7講：「我頂個月ti7一本雜誌寫一篇千外字e5文章，批評咱教育填鴨式lah！A講著內面e5意識形態，批評教育e5錯誤，應該an3-noa2 khah好。」阮校長講：「可能就是那篇，有別的學校的校長乎老師攻擊。」Hit e5校長無言以對，煞投lah！像小學生投老師按呢，校長投對教育局去，教育局一查，寫chit篇文章e5人本身an3-noa2是老師，查落去是桃園縣--e5，to7 khah電話hou7阮校長，叫我愛寫一篇悔過書，hit-chun7雖然真驚惶，但是伊叫我寫悔過書我感覺che是chiok失人格e5代誌。Na2會使寫悔過書？校長叫我尚無愛交一e5啥麼hoe3去，表示伊有處理，kiau5伊chit e5校長無關係。既然校長夾ti7中央，我to7寫一篇短短仔，講：「我寫hit篇文章完全是憑著教育e5良心，照我所認為--e5寫，恁若認為錯誤歡迎公開，看是beh口頭ia2是beh文字公開辯論。」寫一張che hou7校長theh8去教育局啥麼單位報hou7我知，he離chit-ma2十三年hit teh仔。",
          "Lim5:Chha-put-toli7chit-ma2chap8 tang cho2-iu7, Tai5-oan5 e5chok-ka,put-koan2 lau7--e5,siau3-lian5--e5,goa2 bat--e5,m7 bat--e5long2 chiokkiann--e5,ang5-sek,peh8-sek,ou-seke5khiong2-pou3long2 ia2lau5tiau5--leh.Hit-chun7goa2sim-lai7chinthong3-khou2,li2-siong2, cheng3-gi7,liong5-ti,liong5-simkaphian7-sit8 seng-chun5teh phun2,tehcheng-chat.Hitsi5-chun7goa2tui3sia7-hoe7,tui3cheng3-ti7e5khoann3-hoatia2 koh m7kann2 hoan2-eng3ti7chok-phin2lai7-te2, khoann3tioh8Tai5-oan5-lang5siu7 ap-peke5thong3-khou2, koh m7kann2 hoan2-eng3, sou2-i2ka-ti7thai3thong3-khou2,chi2-u7 ti7thong3-khou2e5cheng5-heng5ha7tauh8-tauh8-a2 sia2.Khi2-chhousia2liau2m7kann2 hoat-piau2,iu5-ki5 cheng3-ti7-seng3--e5khahm7kann2 hoat-piau2, m7si7cheng3-ti7-seng3--e5,phi3-ju5 kong2kau3-iok8goa2tioh8 tit8-chiap sia2,sia2pheng5-lun7, bo5 siunn7tioh8lian5kau3-iok8--e5,Kok-bin5-tong2tioh8kio3 lang5 phoe-pheng5.Goa2 khah-cha2 ia2 tehthak8 Hu2-tai7 e5si5-chun7,Hu2-tai7pan7chit8 e5 chap8-chi3 kio3-choe3 “Ek-se3”chap8-chi3, batcho3koe3kau3-iok8choan-te5,kio3goa2sia2chit8 phinn, bo5joa7 ku2chap8-chi3chhut--lai5.U7chit8 kang hau7-tiunn2chiokkin2-tiunn, goa2 khoann3 i e5bin7-sekboe7-su lang5behliah8iahsi7 an3-noa2.Pun2-lai5 na7 u7oe7behkong2long2kong-khaitu2tioh8to7kong2, hitpian3isu-ha7ka7goa2kio3khi3lau5-teng2 kong2:“Lim5 lau7-su, li2 u7kong-khaihoat-piau2 bun5-chiunn, pheng5-lun7 siann2-mih-hoe3,kong-khai phoe-pheng5 kau3-iok8?”Goa2 to7kong2:“Goa2teng2-ko3-goeh8ti7chit8 pun2chap8-chi3 sia2chit8 phinn chheng goa7 ji7e5bun5-chiunn,phoe-pheng5lan2kau3-iok8thinn-ah-sek--lah!A kong2tioh8lai7-bin7e5i3-sek heng5-thai7,phoe-pheng5 kau3-iok8e5chho3-gou7,eng-kaian3-noa2 khahho2.”Goan2hau7-tiunn2 kong2:“Kho2-leng5to7-si7hit phinn, u7pat8-e5 hak8-hau7 e5hau7-tiunn2hou7lau7-sukong-kek.”Hit e5hau7-tiunn2 bo5-gian5-i2-tui3,soah-tau5--lah!Chhiunn7 sio2-hak8-sengtau5lau7-suan2-ne,hau7-tiunn2tau5 tui3kau3-iok8-kiok8khi3,kau3-iok8-kiok8chit8 chha5,sia2chitphinnbun5-chiunne5lang5 pun2-sinan3-noa2si7lau7-su,chha5--loh8-khi3 si7Tho5-hng5 koan7--e5, to7 khahtian7-oe7hou7goan2hau7-tiunn2,kio3goa2ai3sia2chit8 phinn hoe2-ko3-su, hit-chun7sui-jian5chin kiann-hiann5,tan7-si7ikio3goa2sia2hoe2-ko3-sugoa2 kam2-kak chesi7 chioksit jin5-kehe5tai7-chi3.Na2e7-sai2 sia2hoe2-ko3-su?Hau7-tiunn2 kio3goa2siong7bo5ai3 kauchit8 e5 siann2-mih-hoe3khi3,piau2-si7i u7chhu2-li2, kiau5 i chit e5hau7-tiunn2bo5koan-he7.Ki3-jian5hau7-tiunn2giapti7tiong-ng, goa2 to7sia2chit8 phinn te2-te2-a2,kong2:“Goa2sia2hitphinnbun5-chiunnoan5-choan5si7pheng7tioh8 kau3-iok8e5liong5-sim,chiau3goa2sou2 jin7-ui7--e5sia2, lin2 na7jin7-ui7 chho3-gou7 hoan-geng5kong-khai, khoann3 si7 behkhau2-thau5ia2si7 behbun5-ji7kong-khaipian7-lun7.”Sia2chit8 tiunnche hou7hau7-tiunn2theh8khi3kau3-iok8-kiok8siann2-mihtan-ui7 po3hou7goa2chai, heli7chit-ma2chap8-sann ni5hit teh-a2."
        ],
        [
          "自chit件代誌以後我發覺教育非教育，hit-chun7tiann7-tiann7 teh講中共啥麼政治干涉啥麼，我想講咱ma7是按呢！",
          "Chu7chitkiann7tai7-chi3i2-au7goa2hoat-kakkau3-iok8huikau3-iok8, hit-chun7tiann7-tiann7 tehkong2 Tiong-kiong7siann2-mih cheng3-ti7kan-siapsiann2-mih, goa2 siunn7kong2lan2 ma7si7 an2-ne!"
        ],
        [
          "林：因為發覺著台灣e5代誌逐項攏hou7政治干涉，尾--a對政治khah認識，chiah khah熱心去參加人e5政見發表會，尤其黨外人士--e5，印證家治思考--e5、chiae5政治人物講--e5，ia2是ui3中國冊讀著--e5，印證愈che7對政治愈關心。譬如講我chit本『睡地圖的人』詩集；內底有一首khah政治性e5詩—自由，講台灣人失去自由，自由去hou7人壓tiau5--leh！因為hit-chun7會驚惶，政治性e5詩ia2 am-am-kham3-kham3m7敢chiok明顯表現出國民黨e5錯誤、伊e5壓迫自由。尾--a因為個性kap hit種熱情，tauh8-tauh8仔na2寫na2 che7na2明顯，雖然m7敢用文字公開寫出來公開發表，但是我代先是用嘴落去講。任何時間，不管ti7厝裡也好，生份人ma7無要緊，tu2著人to7講政治，to7講國民黨壓迫台灣、國民黨非法，有當時仔上課ma7講，講kahgin2仔寫作文講：『蔣經國是大壞蛋！』我改作文e5時chun7ma7 chhoah一tio5。",
          "Lim5:In-ui7hoat-kak tioh8Tai5-oan5 e5tai7-chi3tak8 hang7long2 hou7cheng3-ti7kan-siap,boe2--atui3cheng3-ti7khahjin7-sek, chiah khahjiat8-simkhi3chham-ka lang5e5 cheng3-kian3hoat-piau2-hoe7,iu5-ki5tong2-goa7 jin5-su7--e5,in3-cheng3ka-ti7su-kho2--e5,chia e5cheng3-ti7jin5-but8 kong2--e5, ia2si7 ui3Tiong-kok chheh thak8tioh8--e5,in3-cheng3 ju2che7tui3cheng3-ti7ju2 koan-sim.Phi3-ju5 kong2goa2 chitpun2『睡地圖的人』si-chip8;lai7-te2 u7chit8 siu2khahcheng3-ti7-seng3e5si----chu7-iu5,kong2Tai5-oan5-lang5 sit-khi3chu7-iu5,chu7-iu5khi3 hou7lang5 ahtiau5--leh!In-ui7 hit-chun7e7 kiann-hiann5,cheng3-ti7-seng3e5siia2 am-am-kham3-kham3m7kann2chiokbeng5-hian2 piau2-hian7 chhutKok-bin5-tong2e5chho3-gou7,i e5ap-pek chu7-iu5.Boe2--ain-ui7ko3-seng3kap hitchiong2 jiat8-cheng5,tauh8-tauh8-a2na2sia2na2 che7na2beng5-hian2, sui-jian5m7kann2iong7 bun5-ji7kong-khai sia2--chhut-lai5kong-khai hoat-piau2,tan7-si7goa2tai7-sengsi7iong7 chhui3loh8khi3kong2.Jim7-ho5si5-kan,put-koan2ti7chhu3--nih ia7ho2,chhenn-hun7-lang5ma7bo5iau3-kin2, tu2tioh8lang5to7kong2cheng3-ti7, to7kong2Kok-bin5-tong2 ap-pekTai5-oan5, Kok-bin5-tong2hui-hoat, u7tang-si5-a2 siong7-kho3ma7kong2,kong2kahgin2-a2 sia2chok-bun5 kong2: 『蔣經國是大壞蛋！』Goa2kai2 chok-bun5e5si5-chun7ma7 chhoahchit8-tio5."
        ],
        [
          "林：有一cham7仔逐工中晝歇睏時間，我m7是teh看冊to7是teh批評國民黨，代先，臭頭仔蔣kohm7敢批，koh來連伊to批判，因為按呢ti7學校外孤單咧！攏無啥人敢kap我講話，che差不多繼續chiann5冬，國民黨調查局e5人二系統正式ka7我約談，m7是用電話，是叫人去。約談e5情形是按呢，有一工禮拜，我khah早一e5仝窗--e5ti7板橋teh教冊，in校慶辦關係詩e5朗詩表演，chit e5同窗--e5kap我仝款思想，hit遍叫我去，我koh請幾a7e5寫詩--e5去ka7捧場，了e5時chun7逐家著聚會講話，我是無論啥麼聚會攏批評國民黨--e5lah！過tng2工e5早仔隨調我去縣政府e5一間辦公室，ine5態度chiok客氣--e5但是問e5內容boe7輸警察、法官去ka7人調查to7著。",
          "Lim5:U7chit8-cham7-a2 tak8 kang tiong-tau3 hioh-khun3si5-kan, goa2 m7si7 tehkhoann3chhehto7-si7tehphoe-pheng5 Kok-bin5-tong2,tai7-seng,chhau3-thau5-a2 Chiunn2kohm7kann2phoe, kohlai5lian5i tophoe-phoann3, in-ui7 an2-ne ti7hak8-hau7joa7 kou-toann--leh!Long2 bo5siann2-lang5 kann2kapgoa2 kong2-oe7, chechha-put-toke3-siok8chiann5-tang,Kok-bin5-tong2tiau-cha-kiok8 e5 jin5-ji7 he7-thong2 cheng3-sekka7goa2iok-tam5, m7si7iong7 tian7-oe7, si7kio3lang5khi3.Iok-tam5e5cheng5-heng5si7 an2-ne, u7chit8 kang le2-pai3, goa2 khah-cha2chit8 e5tong5-chhong--e5ti7Pang-kio5tehka3-chheh, inhau7-kheng3 pan7koan-he7sie5long2-si piau2-ian2, chit e5tong5-chhong--e5kapgoa2kang7-khoan2 su-siong2,hitpian3kio3goa2 khi3, goa2 kohchhiann2 kui2-a7 e5sia2-si--e5khi3 ka7phang5-tiunn5,liau2e5si5-chun7tak8-ketioh8chu7-hoe7kong2-oe7, goa2 si7 bo5-lun7siann2-mihchu7-hoe7long2phoe-pheng5 Kok-bin5-tong2--e5lah!Koe3-tng2-kange5chai2-a2sui5 tiau3goa2 khi3koan7-cheng3-hu2e5chit8 keng pan7-kong-sek, in e5thai7-tou7chiokkheh-khi3--e5tan7-si7mng7e5loe7-iong5boe7-su keng2-chhat,hoat-koannkhi3 ka7lang5 tiau-chato7tioh8."
        ],
        [
          "Hit e5時chun7我有一e5gin2仔時代關係na2兄弟e5好朋友，因為尾--a伊去做特務，我chiah無kiau5伊連絡、做伙，hit時chun7伊iah8 boe7受特務訓練，只是kiau5調查局系統chiae5爪pe5仔關係真好，伊發現講chit e5同鄉仝庄e5好朋友受著約談、受著特別注意，choann5 ka7 hiae5特務安撫，講我是伊e5朋友lah…boe7輸愛放我一馬按呢，伊ma7走來ka7我苦勸。Chit件代誌經過幾a7年後chiah有人ka7我講，本來國民黨是拍算用啥麼理由hou7我無頭路，但是希望我調去山區、草地。",
          "Hit e5si5-chun7goa2 u7chit8 e5 gin2-a2 si5-tai7 koan-he7na2hiann-ti7e5ho2-peng5-iu2, in-ui7boe2--ai khi3cho3 tek8-bu7, goa2 chiahbo5 kiau5 ilian5-lok8,cho3-hoe2, hitsi5-chun7i iah8 boe7siu7 tek8-bu7 hun3-lian7,chi2-si7 kiau5Tiau-cha-kiok8 he7-thong2chia e5jiau3-pe5-a2koan-he7chinho2, i hoat-hian7kong2chit e5tong5-hiong kang7 chnge5ho2-peng5-iu2siu7tioh8iok-tam5,siu7tioh8 tek8-piat8 chu3-i3, choann5 ka7 hia e5tek8-bu7an-hu2,kong2goa2 si7 i e5peng5-iu2--lah...boe7-su ai3 pang3goa2chit8be2an2-ne, i ma7chau2lai5 ka7goa2khou2-khng3.Chitkiann7tai7-chi3keng-koe3kui2-a7ni5 au7chiahu7lang5ka7goa2kong2,pun2-lai5Kok-bin5-tong2si7phah-sng3 iong7siann2-mihli2-iu5hou7goa2 bo5thau5-lou7,tan7-si7hi-bang7 goa2tiau3khi3soann-khu,chhau2-te7."
        ],
        [
          "Ache約談chiok嚴重--e5，雖然伊kiau5咱講e5時chun7chiok客氣--e5，但是道是有恐怖感。Hit-chun7我道一直想、掙扎道愈嚴重，我想，che按呢做一e5台灣作家，目睭所看著--e5、頭腦teh想--e5，boe7凍講，boe7凍反映，實在是chiok lak-sui、chiok艱苦e5代誌，chit種現象kam2會凍算作家？Kam2會使做一e5有志氣e5文學家？我道發覺講咱台灣人驚死，攏按呢「死道友，m7 thang死貧道」e5現象，chit e5「驚惶文化」e5原點道是che特務統治，普通時爪pe5仔分怖ti7任何看會著、看boe7著e5所在，hou7咱台灣人會產生陰影、互相無信任等等，按呢對台灣人e5了解愈深，我道愈憤慨，我想講：每一e5台灣人若攏按呢e5時chun7，咱chit塊土地道永遠淪陷、永遠無救，所以對hia犧牲e5前輩ma7愈欽佩。",
          "A cheiok-tam5chiokgiam5-tiong7--e5, sui-jian5i kiau5lan2kong2e5si5-chun7chiokkheh-khi3--e5,tan7-si7to7-si7u7khiong2-pou3-kam2.Hit-chun7goa2to7it-tit8 siunn7,cheng-chat to7 ju2giam5-tiong7, goa2 siunn7, chean2-necho3chit8 e5Tai5-oan5chok-ka, bak8-chiusou2khoann3tioh8--e5,thau5-nau2tehsiunn7--e5, boe7-tang3 kong2, boe7-tang3 hoan2-eng3,sit8-chai7si7 chiok lak-sui,chiokkan-khou2e5tai7-chi3, chitchiong2 hian7-siong7kam2e7-tang3sng3chok-ka?Kam2e7-sai2cho3chit8 e5u7chi3-khi3e5bun5-hak8-ka?Goa2to7hoat-kakkong2lan2 Tai5-oan5-lang5kiann si2, long2 an2-ne“si2 to7-iu2, m7 thangsi2 pin5-to7”e5hian7-siong7, chit e5“kiann-hiann5bun5-hoa3”e5goan5-tiam2to7-si7chetek8-bu7thong2-ti7,phou2-thong-si5 jiau3-pe5-a2 hun-pou3ti7jim7-ho5khoann3e7tioh8,khoann3 boe7tioh8e5sou2-chai7, hou7lan2 Tai5-oan5-lang5e7 san2-seng im-iann2,hou7-siongbo5sin3-jim7 teng2-teng2, an2-netui3Tai5-oan5-lang5e5liau2-kai2 ju2 chhim,goa2to7 ju2 hun3-khai3, goa2 siunn7kong2:mui2chit8 e5Tai5-oan5-lang5na7 long2 an2-ne e5si5-chun7, lan2 chitte3 thou2-te7 to7 eng2-oan2 lun5-han7,eng2-oan2bo5kiu3, sou2-i2tui3hiahi-senge5chian5-poe3ma7ju2 khim-phoe3."
        ],
        [
          "我感覺我boe7使koh按呢bih-bih iap-iap，做一e5文學家著愛kiau5 chit塊土地頂koan5e5同胞、咱e5社會大眾，尤其ti7烏暗中受壓迫e5人民仝一條心、一條線，講出ine5心聲，按呢chiah是一e5正港e5台灣作家。我e5結論按呢，變做完全無驚惶，伊若無ka7我約談，我攏iah8 koh teh驚惶，心肝頭chhoah一下chhoah一下，到尾--a是小可驚驚nia7-nia7，m7-koh經過chiae5思考kap結論了後，我完全踏出來，ui3 hia開始我e5作品，不管toh一類--e5，只要有寫著chit方面--e5我攏無koh暗kham3，攏無bih-bih iap-iap。不管是比喻iah8是啥麼方式，反正道是明顯ka7表現出來。",
          "Goa2 kam2-kak goa2boe7-sai2kohan2-ne bih-bih iap-iap,cho3chit8 e5 bun5-hak8-katioh8-ai3kiau5 chitte3thou2-te7 teng2-koan5e5tong5-pau,lan2 e5sia7-hoe7tai7-chiong3,iu5-ki5ti7ou-am3 tiong siu7ap-peke5jin5-bin5 kang7 chit8 tiau5 sim,chit8 tiau5 soann3,kong2 chhutine5sim-siann, an2-ne chiahsi7chit8 e5chiann3-kang2e5Tai5-oan5chok-ka.Goa2 e5kiat-lun7an2-ne,pian3-cho3 oan5-choan5bo5kiann-hiann5, i na7 bo5 ka7goa2iok-tam5, goa2 long2 iah8 koh tehkiann-hiann5,sim-koann-thau5chhoah--chit8-e7chhoah--chit8-e7,kau3boe2--asi7sio2-khoa2 kiann-kiannnia7-nia7,m7-kohkeng-koe3 chiae5su-kho2kapkiat-lun7 liau2-au7, goa2oan5-choan5 tah8--chhut-lai5, ui3 hiakhai-si2goa2 e5chok-phin2,put-koan2tohchit8 lui7--e5,chi2-iau3u7sia2 tioh8chithong-bin7--e5goa2 long2 bo5 koham3-kham3, long2 bo5 bih-bih iap-iap.Put-koan2si7pi2-ju7iah8si7siann2-mihhong-sek,hoan2-cheng3to7-si7beng5-hian2ka7piau2-hian7--chhut-lai5."
        ],
        [
          "卵：按呢你得e5獎道攏ti7 chit e5改變進前？",
          "Nng7:An2-ne li2tite5chiong2 to7long2 ti7 chit e5kai2-pian3chin3-cheng5?"
        ],
        [
          "林：差不多，譬如講，聯合報、金環獎…，有幾e5仔攏ti7 chit e5進前，iah是附近仔按呢。Ti7我完全正式、全面性頭腦改變，連我e5寫作風格也公開化e5 chit種改變以後，對啥麼文學獎都無興趣--a。Hit-chun787年台灣e5文學作家，不管toh一輩，道阿不仔(林雙不)、宋澤萊kap我尚公開lah！唯一攏無一sut仔暗kham3。譬如批評性e5文章，若講著國民黨政府，咱道寫國民黨政權，boe7像人koh有一sut仔暗kham3，像kha2-sa3 chiae5作家，iah koh teh稱呼國府、國民政府。",
          "Lim5:Chha-put-to,phi3-ju5 kong2,Lian5-hap8-po3,Kim-khoan5-chiong2..., u7kui2-e5-a2long2 ti7 chit e5chin3-cheng5, iahsi7hu7-kin7-a2an2-ne.Ti7goa2oan5-choan5 cheng3-sek, choan5-bin7-seng3thau5-nau2 kai2-pian3,lian5goa2 e5sia2-chok hong-keh ia7kong-khai-hoa3e5 chitchiong2kai2-pian3 i2-au7,tui3siann2-mih bun5-hak8-chiong2tobo5heng3-chhu3--a.Hit-chun787ni5Tai5-oan5 e5bun5-hak8 chok-ka,put-koan2tohchit8 poe7,to7 A-put-a2 (Lim5 Siang-put),Song3 Tek8-lai5kapgoa2siong7kong-khai--lah!Ui5-itlong2 bo5chit8-sut-a2 am3-kham3.Phi3-ju5 phoe-pheng5-seng3e5bun5-chiunn, na7kong2tioh8 Kok-bin5-tong2cheng3-hu2, lan2to7sia2 Kok-bin5-tong2cheng3-koan5, boe7chhiunn7 lang5kohu7chit8-sut-a2 am3-kham3,chhiunn7kha2-sa3 chia e5chok-ka,iah koh tehchheng-hou kok-hu2,kok-bin5 cheng3-hu2."
        ],
        [
          "卵：你e5作品攏用正名發表？",
          "Nng7:Li2 e5chok-phin2long2iong7 chiann3-mia5hoat-piau2?"
        ],
        [
          "林：99﹪用正名，tann5退伍e5時chun7bat寄過一、兩篇仔用筆名e koh尾--e5，第一遍寫有關政治性作品e5時有用過一e5筆名「朱羅華」，是因為驚惶，是ti7自立晚報批判國會e5職業代表制：『讓職業代表制成為歷史』，he chiok che7年前，以外攏用正名。",
          "Lim5: 99﹪iong7 chiann3-mia5, tann5the3-ngou2e5si5-chun7batkia3koe3chit8,nng7 phinn-a2 iong7 pit-mia5e kohboe2--e5,te7-it pian3sia2iu2-koancheng3-ti7-seng3chok-phin2e5si5u7iong7koe3chit8 e5pit-mia5“Chu Lo5-hoa5”, si7 in-ui7kiann-hiann5, si7 ti7Chu7-lip8 Am3-po3 phoe-phoann3 kok-hoe7e5chit-giap8 tai7-piau2-che3:『讓職業tai7-piau2制成為歷史』,he chiok che7ni5 cheng5,i2-goa7long2iong7 chiann3-mia5."
        ],
        [
          "Hit時chun7我beh用正名是經過kun3-liong3，因為若有關政治性e5作品lah、詩lah，有e5朋友攏m7敢用正名，m7敢用大多數e5人知影e5hit e5名。尾--a，khah開放--a，有e5詩收做冊chiah知影chiae5是伊寫--e5，khah早攏m7知，因為名攏改過。Hit-chun7我ti7黨外e5新台雜誌寫過幾篇評論，有用陳水台寫過一koa2政治評論，koh-khah落去e5評論、創作攏用chit-ma2e5正名。我ti7新台寫e5評論用筆名是因為beh kiau5我chit e5文學人做一e5區別，所以hit e5chiah另外用一e5筆名。台灣e5作家內底，文學家部分所寫e5作品，因為政治因素查禁--e5，我ham7阿不仔攏有一本，伊e5是『大聲講出愛台灣』我e5是『台灣民族的出路』，chit本冊bat得著巫永福評論獎，得獎e5時chun7，評審攏iahm7知chit本冊hong5查禁，我koh真欽佩評審委員實在勇敢！連查禁e5冊猶原會得獎。",
          "Hitsi5-chun7goa2 behiong7 chiann3-mia5si7keng-koe3 kun3-liong3, in-ui7 na7iu2-koancheng3-ti7-seng3e5chok-phin2--lah,si--lah, u7 e5 peng5-iu2long2m7kann2iong7 chiann3-mia5,m7kann2iong7toa7-to-sou3e5lang5chai-iann2 e5hit e5mia5.Boe2--a, khahkhai-hong3--a, u7 e5si siu cho3 chhehchiahchai-iann2 chia e5si7 isia2--e5, khah-cha2 long2 m7chai, in-ui7mia5long2kai2--koe3.Hit-chun7goa2 ti7tong2-goa7e5Sin-tai5chap8-chi3 sia2koe3kui2 phinnpheng5-lun7, u7iong7 Tan5 Chui2-tai5sia2koe3chit8-koa2cheng3-ti7 pheng5-lun7,koh-khahloh8--khi3 e5pheng5-lun7, chhong3-choklong2iong7chit-ma2e5chiann3-mia5.Goa2 ti7Sin-tai5sia2e5pheng5-lun7iong7 pit-mia5si7 in-ui7 beh kiau5goa2 chit e5bun5-hak8-jin5cho3chit8 e5khu-piat8, sou2-i2hit e5chiahleng7-goa7 iong7chit8 e5pit-mia5. Tai5-oan5 e5chok-kalai7-te2,bun5-hak8-kapou7-hun7 sou2sia2e5chok-phin2,in-ui7cheng3-ti7in-sou3 chha5-kim3--e5, goa2 ham7A-put-a2long2 u7chit8 pun2, i e5si7『大聲kong2 出愛台灣』goa2 e5si7『台灣bin5-chok8的出路』, chitpun2 chhehbattittioh8Bu5 Eng2-hokpheng5-lun7-chiong2,tit-chiong2e5si5-chun7,pheng5-sim2long2 iah m7chaichitpun2 chhehhong5chha5-kim3, goa2 kohchin khim-phoe3 pheng5-sim2ui2-oan5 sit8-chai7 iong2-kam2!Lian5 chha5-kim3e5chheh iu5-goan5 e7 tit-chiong2."
        ],
        [
          "我e5個性chiok tuh8-lan7 hit種搖擺e5人，我ma7批評講一e5作家若抱著chit種無立場道是尚che7立場e5人，伊無beh表現立場隨時ma7會凍khia7 ti7 chit e5立場，ma7會凍khia7 ti7hit e5立場，chit種人我chiok看boe7起--e5，所以文學界有chiann5 che7「朋友」，我攏無啥愛kiau5 in做伙，一koa2活動除了台文e5以外攏khah無參與。Chiae5「朋友」，人teh車拚e5時chun7，伊攏tiam3後壁，聽候咱戰果已經突破防線--a，in chiah趕緊出去khia7頭前，chit款投機e5現象，m7是干tann社會一般人士按呢nia5，連文學界內底e5作家都按呢，我是chiok失望--e5，看boe7起che，所以chiok無愛kiau5 che hinn7-hinn7hoainn-hoainn著是。",
          "Goa2 e5ko3-seng3chiok tuh8-lan7 hitchiong2 iau5-pai2e5lang5,goa2 ma7phoe-pheng5kong2chit8 e5 chok-kana7pho7tioh8chitchiong2bo5lip8-tiunn5to7-si7siong7che7lip8-tiunn5e5lang5, i bo5 behpiau2-hian7 lip8-tiunn5 sui5-si5ma7e7-tang3khia7 ti7 chit e5lip8-tiunn5, ma7e7-tang3khia7 ti7hit e5lip8-tiunn5, chitchiong2 lang5goa2 chiokkhoann3 boe7khi2--e5, sou2-i2bun5-hak8-kai3u7 chiann5 che7“peng5-iu2”, goa2 long2 bo5siann2 ai3kiau5 incho3-hoe2,chit8-koa2oah8-tang7 tu5-liau2Tai5-bun5 e5i2-goa7long2 khahbo5chham-u2.Chia e5“peng5-iu2”,lang5tehchhia-piann3e5si5-chun7, i long2 tiam3au7-piah, theng3-hau7lan2chian3-ko2i2-kengtut8-phoa3 hong5-soann3--a, in chiahkoann2-kin2 chhutkhi3 khia7thau5-cheng5, chitkhoan2 tau5-kie5hian7-siong7, m7si7kan-tannsia7-hoe7it-poann jin5-su7an2-ne nia5,lian5bun5-hak8-kai3lai7-te2 e5chok-katoan2-ne, goa2 si7 chioksit-bong7--e5, khoann3 boe7khi2 che, sou2-i2 chiokbo5-ai3kiau5 che hinn7-hinn7 hoainn-hoainntioh8si7."
        ],
        [
          "Koh落來，因為我是台灣人，咱台灣不管是toh一種語族，不管是原住民、客家、福佬，攏受國民黨e5壓迫，咱不管是toh一種文化攏受壓迫。看著咱chit代受國民黨教育大漢攏boe7記e家治e5文化、語言，這m7若是會kiau5家族、kiau5 chit e5語族本身一代一代e5感情疏遠去nia5，而且ma7 kiau5 chit塊土地、鄉土情chit e5愛黏做伙。因為按呢失去咱原來e5文化、失去鄉土意識，chit塊土地e5身苦病痛你道感覺boe7著。你若有chit塊土地e5肚臍帶，有吸收著chiae5文化，chit塊土地若按怎，咱自然著會去感受著。咱台灣人e5文化，特別是語言去hou7國民黨壓kah會使講chiae5後輩台灣人攏boe7曉去，我感覺真痛心，chit陣仔我感覺語言是文化e5根本、文化e5發動力、源頭。是將心思、理念表達出來e5媒體。一種語言會發展出一種文化體制，所以若無chit種語言，原來hit e5心思kap文化體絕對道斷--去-a，咱原來chit e5族群道變kah boe7輸無--去-a。",
          "Kohloh8--lai5, in-ui7 goa2 si7 Tai5-oan5-lang5, lan2 Tai5-oan5put-koan2si7 tohchit8 chiong2 gi2-chok8,put-koan2si7goan5-chu7-bin5,Kheh-ka,Ho7-lo2, long2siu7Kok-bin5-tong2e5ap-pek, lan2put-koan2si7 tohchit8 chiong2bun5-hoa3long2siu7ap-pek.Khoann3tioh8lan2 chittai7 siu7Kok-bin5-tong2 kau3-iok8toa7-han3long2 boe7ki3-eka-ti7e5bun5-hoa3,gi2-gian5,chem7-na7 si7e7kiau5ka-chok8,kiau5 chit e5gi2-chok8 pun2-sin chit8 te7 chit8 te7e5kam2-cheng5 sou-oan2--khi3 nia5,ji5-chhiann2ma7 kiau5 chitte3thou2-te7,hiong-thou2-cheng5chit e5ai3 liam5 cho3-hoe2.In-ui7 an2-nesit-khi3 lan2goan5-lai5 e5bun5-hoa3,sit-khi3hiong-thou2 i3-sek, chitte3thou2-te7e5sin-khou2-penn7-thiann3li2to7kam2-kak boe7tioh8.Li2 na7 u7 chitte3thou2-te7e5tou7-chai5-toa3, u7khip-siutioh8chia e5bun5-hoa3,chitte3thou2-te7na7 an2-choann2, lan2chu7-jian5tioh8e7khi3kam2-siu7--tioh8.Lan2 Tai5-oan5-lang5e5bun5-hoa3,tek8-piat8si7gi2-gian5khi3 hou7Kok-bin5-tong2ahkahe7-sai2kong2chia e5au7-poe7Tai5-oan5-lang5long2 boe7-hiau2khi3, goa2 kam2-kakchin thong3-sim, chit-cham7-a2goa2 kam2-kakgi2-gian5si7bun5-hoa3e5kin-pun2, bun5-hoa3e5hoat-tong7-lat8,goan5-thau5.Si7chiong sim-su,li2-liam7 piau2-tat8--chhut-lai5 e5mui5-the2.Chit8 chiong2 gi2-gian5 e7 hoat-tian2 chhut chit8 chiong2bun5-hoa3the2-che3, sou2-i2 na7 bo5 chitchiong2 gi2-gian5,goan5-lai5hit e5sim-sukapbun5-hoa3-the2 choat8-tui3 to7 tng7--khi3-a, lan2goan5-lai5 chit e5chok8-kun5 to7 pian3kah boe7-subo5--khi3-a."
        ],
        [
          "所以我有一e5使命感，除了使命感koh有感情，是對咱台灣e5感情kap beh復興台灣文化e5使命感，chiah開始家治正式來接觸台語文，起初寫--e5，gin2仔時代加加是聽老一輩--e5唸童謠，讀一koa2漢文nia5，hema7 chiok少--e5，無正式用台語讀漢文，道是按呢hit-chun7，差不多離chit-ma2五、六年，我開始大規模正式接觸台語，尾--a正式來寫。代先寫無路來，先用中文思考，精差思考好--a，chiah翻做台語ka7寫落來nia5，chit種iah算講是一種翻譯，che是一e5方式，hit-chun7另外一e5方式是先用中文寫寫leh，chiah好好仔一句一句tauh8-tauh8仔ka7改做台語，tauh8-tauh8仔練。寫台文e5時chun7心思攏會拍斷，寫boe7落去，字母知beh按怎，m7知beh寫toh一字，boe7曉用、boe7曉寫道先用ㄅㄆㄇㄈ注音，按呢tauh8-tauh8仔來。",
          "Sou2-i2 goa2 u7chit8 e5su2-beng7-kam2,tu5-liau2 su2-beng7-kam2kohu7kam2-cheng5, si7tui3lan2 Tai5-oan5 e5kam2-cheng5kap behhok8-hengTai5-oan5bun5-hoa3e5su2-beng7-kam2, chiahkhai-si2 ka-ti7 cheng3-seklai5chiap-chhiok Tai5-gi2-bun5, khi2-chhousia2--e5,gin2-a2 si5-tai7ke-kesi7 thiannlau7-chit8-poe7--e5liam7 tong5-iau5,thak8 chit8-koa2Han3-bun5nia5, he ma7 chiokchio2--e5, bo5cheng3-sekiong7Tai5-gi2thak8 Han3-bun5,to7-si7an2-ne hit-chun7,chha-put-toli7chit-ma2gou7,lak8 ni5, goa2khai-si2toa7kui-bou5cheng3-sekchiap-chhiokTai5-gi2,boe2--acheng3-seklai5sia2.Tai7-sengsia2bo5lou7lai5,seng iong7 Tiong-bun5 su-kho2,cheng-chha su-kho2ho2--a, chiahhoan cho3Tai5-gi2ka7sia2--loh8-lai5 nia5, chitchiong2iahsng3 kong2si7chit8 chiong2 hoan-ek8, chesi7chit8 e5hong-sek, hit-chun7leng7-goa7chit8 e5hong-seksi7seng iong7 Tiong-bun5sia2 sia2--leh, chiahho2-ho2-a2chit8 ku3 chit8 ku3tauh8-tauh8-a2ka7kai2 cho3Tai5-gi2,tauh8-tauh8-a2lian7.Sia2Tai5-bun5 e5si5-chun7sim-sulong2e7 phah-tng7,sia2boe7loh8--khi3,ji7-bu2 chaibehan2-choann2,m7chaibehsia2tohchit8 ji7, boe7-hiau2 iong7,boe7-hiau2sia2to7 seng iong7ㄅㄆㄇㄈchu3-im, an2-netauh8-tauh8-a2lai5."
        ],
        [
          "林：關係台文e5研究khang-khoe3m7免講siunn che7，我來講台語文學。我本來《駛向台灣の航路》是離chit-ma24冬外以前道想beh出--a，但是因為chiok che7字電腦攏無，印刷chiok困難--e5，所以我chiah會創作先khng3--leh，專門研究台文漢字、配合電腦。",
          "Lim5:Koan-he7Tai5-bun5 e5gian2-kiu3khang-khoe3m7bian2 kong2siunn che7, goa2 lai5kong2Tai5-gi2 bun5-hak8.Goa2pun2-lai5“Sai2 hiong3 Tai5-oan5のhang5-lou7”si7li7chit-ma24 tang goa7i2-cheng5 to7siunn7 behchhut--a,tan7-si7in-ui7 chiok che7ji7 tian7-nau2long2 bo5,in3-soatchiokkhun3-lan5--e5, sou2-i2 goa2 chiahe7chhong3-choksengkhng3--leh,choan-mng5gian2-kiu3Tai5-bun5Han3-ji7,phoe3-hap8 tian7-nau2."
        ],
        [
          "凰：你用外久e5時間編字典？",
          "Hong5:Li2iong7 goa7 ku2e5si5-kanpian ji7-tian2?"
        ],
        [
          "林：考證三冬外lah，1987年左右有teh接觸chiae5物件，本來我是為著behhou7人讀我hit本詩集讀khah有leh，想講後壁來ka7注解，chit本冊kap中文用法無仝--e5，咱一般中文用boe7著e5表，考證了soah編一本簡單e5字典出來，規模choann5變大去，87年開始收集資料、88年才落去作檣，chem7是chiok嚴肅e5考證。",
          "Lim5:Kho2-cheng3 sann tang goa7--lah, 1987ni5 cho2-iu7u7 tehchiap-chhiokchia e5mih8-kiann7,pun2-lai5 goa2 si7ui7tioh8behhou7lang5 thak8goa2 hitpun2 si-chip8 thak8khahu7--leh, siunn7kong2 au7-piahlai5 ka7chu3-kai2, chitpun2 chhehkapTiong-bun5 iong7-hoatbo5kang5--e5, lan2it-poann Tiong-bun5 iong7boe7tioh8e5pio2,kho2-cheng3 liau2soahpian chit8 pun2 kan2-tane5ji7-tian2chhut--lai5,kui-bou5 choann5pian3toa7 khi3, 87ni5khai-si2siu-chip8 chu-liau7,88ni5 chiahloh8khi3choh-sit, che m7si7 chiokgiam5-sioke5kho2-cheng3."
        ],
        [
          "凰：你che進前kam2有想beh ti7你e5文章寫ABC？Kam2知影有白話字chit e5系統？",
          "Hong5:Li2 che chin3-cheng5 kam2u7 siunn7 beh ti7 li2 e5bun5-chiunn sia2ABC?Kam2chai-iann2 u7peh8-oe7-ji7chit e5he7-thong2?"
        ],
        [
          "林：教會羅馬字我知影，也有淡薄仔研究。",
          "Lim5:Kau3-hoe7 Lo5-ma2-ji7goa2 chai-iann2,ia7u7 tam7-poh8-a2gian2-kiu3."
        ],
        [
          "凰：按呢你是按怎無用？",
          "Hong5:An2-ne li2 si7 an2-choann2 bo5iong7?"
        ],
        [
          "林：因為我創作e5時chun7，字是一種記錄語言e5符號nia7-nia7，尤其你創作e5時chun7m7免管chiae5字lah！字先注loh，正確無正確m7是外主要e5問題，除了chit e5原因以外是接觸少，hit-chun7我ma7有去chhoe7羅馬字e5聖經，真正開始讀，讀無，因為伊hit類e5拼法kap英語無仝款，koh無人請教，著無學對chit項去；第三點，我想將來不管羅馬字是beh用做注音符號，ia2是beh做注音ma7 beh做字，伊e5呼音法，愛儘量khah符合英語e5拼法。因為英語會使講已經變做世界e5語言，譬如講t英語內底主要讀ㄊe5音，ti7教羅內底做ㄉe5音，我感覺按呢無啥適合，所以我choann5無koh深入教羅。M7-koh我chit-ma2 oan-na2看有lah！教會羅馬字e5聖經theh8來，可能無教羅出身e5人hiah-ni流利，但是oan-na2看有，知影beh按怎拼。主要因為chit三e5原因，我chiah無tui3教會羅馬字去發展。",
          "Lim5:In-ui7 goa2chhong3-choke5si5-chun7,ji7si7chit8 chiong2 ki3-lok8gi2-gian5e5hu5-ho7nia7-nia7,iu5-ki5li2chhong3-choke5si5-chun7m7bian2 koan2chia e5ji7--lah!Ji7 seng chu3--loh,cheng3-khakbo5cheng3-khakm7si7joa7 chu2-iau3e5bun7-te5,tu5-liau2chit e5goan5-in i2-goa7si7chiap-chhiok chio2, hit-chun7goa2 ma7u7 khi3 chhoe7Lo5-ma2-ji7e5Seng3-keng,chin-chiann3khai-si2thak8,thak8bo5, in-ui7 i hitlui7e5phin-hoatkapEng-gi2bo5kang7-khoan2, kohbo5lang5 chheng2-kau3,tioh8bo5oh8 tui3chithang7khi3;te7-sann tiam2, goa2 siunn7chiong-lai5put-koan2 Lo5-ma2-ji7si7 behiong7 cho3 chu3-imhu5-ho7, ia2si7 behcho3 chu3-imma7 behcho3 ji7, i e5hou-im-hoat,ai3 chin7-liong7khahhu3-hap8Eng-gi2e5phin-hoat.In-ui7Eng-gi2e7-sai2kong2i2-kengpian3-cho3 se3-kai3e5gi2-gian5,phi3-ju5 kong2tEng-gi2lai7-te2chu2-iau3 thak8ㄊe5im, ti7kau3-lo5lai7-te2cho3ㄉe5im, goa2 kam2-kak an2-ne bo5siann2 sek-hap8, sou2-i2 goa2 choann5bo5kohchhim-jip8kau3-lo5.M7-kohgoa2 chit-ma2 oan-na2khoann3u7--lah!Kau3-hoe7Lo5-ma2-ji7e5Seng3-kengtheh8--lai5, kho2-leng5 bo5kau3-lo5 chhut-sine5lang5hiah-niliu2-liah8,tan7-si7oan-na2khoann3 u7, chai-iann2 behan2-choann2phin.Chu2-iau3in-ui7 chitsanne5goan5-in, goa2 chiahbo5 tui3kau3-hoe7Lo5-ma2-ji7khi3hoat-tian2."
        ],
        [
          "林：舊年七月才出e5《駛向台灣の航路》台華對照e5詩集，等於講兩本詩集合做一本，是完全仝款--e5，正文是台文，次--e5是中文，hem7是解說，是翻譯。He內面一部分是khah早期ia2 boe7赴收入chit本『睡地圖的人』，內底khah政治性e5部分，hit-chun7用中文寫--e5ka7翻做中文，hou7逐e5看khah有才ka7翻做中文，hou7逐篇攏會凍台華對照，koh來拍算今年ia2是明年出一本正港文學性e5台語散文集，m7是點心擔chit種文章，是正式e5文學散文。我chit本散文若m7是號做《西北雨直直落》紀念我第一篇正式用台文寫e5散文，道是用我前幾個月仔寫--e5我感覺chiok讚e5台語散文《寒星照孤影》，用chit兩e5其中一e5做冊名。",
          "Lim5:Ku7-ni5 chhit--goeh8 chiah chhute5“Sai2 hiong3 Tai5-oan5のhang5-lou7”Tai5 Hoa5 tui3-chiau3e5si-chip8,teng2-i5 kong2 nng7 pun2 si-chip8 hap8 cho3 chit8 pun2,si7oan5-choan5 kang7-khoan2--e5,chiann3-bun5si7 Tai5-bun5,chhu3--e5si7Tiong-bun5, he m7si7kai2-soeh, si7hoan-ek8.Helai7-bin7 chit8 pou7-hun7si7 khahcha2-ki5ia2 boe7-hu3 siujip8 chitpun2『睡地圖的人』, lai7-te2 khahcheng3-ti7-seng3e5pou7-hun7, hit-chun7iong7Tiong-bun5 sia2--e5ka7hoan cho3Tiong-bun5, hou7tak8-e5khoann3 khahu7chiahka7hoan cho3Tiong-bun5, hou7tak8 phinnlong2e7-tang3Tai5 Hoa5 tui3-chiau3, kohlai5phah-sng3 kin-ni5ia2si7me5-ni5 chhut chit8 pun2 chiann3-kang2 bun5-hak8-seng3e5Tai5-gi2san3-bun5-chip8, m7si7tiam2-sim-tann3chitchiong2bun5-chiunn, si7cheng3-seke5bun5-hak8san3-bun5.Goa2 chitpun2 san3-bun5na7 m7si7ho7-cho3“Sai-pak-hou7 tit8-tit8loh8”ki3-liam7goa2te7-it phinncheng3-sekiong7Tai5-bun5sia2e5san3-bun5,to7-si7iong7goa2cheng5 kui2 ko3 goeh8-a2sia2--e5goa2 kam2-kak chiokchan2e5Tai5-gi2san3-bun5“Han5-chhenn chhio7 kou-iann2”,iong7chitnng7e5ki5-tiongchit8 e5cho3 chheh-mia5."
        ],
        [
          "凰：你一篇散文差不多外長、外短？",
          "Hong5:Li2chit8 phinn san3-bun5chha-put-tojoa7 tng5,joa7 te2?"
        ],
        [
          "林：我的散文ma7有三千字、四千字無一定。我尚短e5台語散文差不多一千字左右，尚長--e5三千外字，目前teh寫e5若無切做幾a7段可能愛六千字才會凍寫好，寫我一日遊，目前已經寫三千外字。",
          "Lim5:Goa2 e5san3-bun5ma7u7sann-chheng ji7,si3-chheng ji7bo5 it-teng7.Goa2siong7 te2e5Tai5-gi2san3-bun5chha-put-tochit8-chheng ji7 cho2-iu7,siong7 tng5--e5sann-chheng goa7 ji7,bok8-chian5tehsia2e5na7 bo5chhiat cho3 kui2-a7toann7kho2-leng5ai3 lak8-chheng ji7 chiahe7-tang3 sia2ho2,sia2goa2it-jit8-iu5,bok8-chian5 i2-kengsia2sann-chheng goa7 ji7."
        ],
        [
          "凰：你koh來chit本冊beh用你家治e5音標？",
          "Hong5:Li2 kohlai5 chitpun2 chhehbehiong7li2ka-ti7e5im-piau?"
        ],
        [
          "林：He時到iah無一定，無的確有一部份會教羅kap家治e5音標，我解說e5時chun7附錄chit e5音e5注解無一定用toh一款，其中大部份仝款。",
          "Lim5:He si5-kau3iahbo5 it-teng7, bo5tek-khaku7chit8 pou7-hun7 e7 kau3-lo5kapka-ti7e5im-piau, goa2kai2-soehe5si5-chun7hu3-lok8chit e5ime5chu3-kai2bo5 it-teng7iong7tohchit8 khoan2,ki5-tiongtoa7pou7-hun7kang7-khoan2."
        ],
        [
          "江：正文內底是漢字？",
          "Kang:Chiann3-bun5lai7-te2 si7Han3-ji7?"
        ],
        [
          "林：正文目前攏漢字，我本身主張希望將來台文全部攏羅馬字。",
          "Lim5:Chiann3-bun5 bok8-chian5long2Han3-ji7, goa2pun2-sin chu2-tiunn hi-bang7 chiong-lai5 Tai5-bun5choan5-pou7long2Lo5-ma2-ji7."
        ],
        [
          "凰：你道主張按呢soah無寫按呢？",
          "Hong5:Li2to7 chu2-tiunnan2-ne soahbo5sia2an2-ne?"
        ],
        [
          "林：Chit-ma2我感覺ti7開創e5階段，呣是干tann咱做nia5，咱koh希望其他e5人會讀也會凍看，受著影響以後chiah會來做台文e5 khang-khoe3、來寫作。Beh用toh一種來做咱語言e5符號m7是chit-ma2尚介重要e5代誌。Chit-ma2尚重要e5問題是逐家攏無接觸甚至koh輕視，咱著愛hou7伊恢復信心，有咱台灣人e5民族尊嚴，趕緊來做，我認為che尚重要。Chit-ma2先用漢字hou7伊看，目前chit e5階段過--去-a，需要辯論思考toh一種形，我是認為愛用羅馬字母來做台文，拼法無一定是台灣教會hit種拼音法，愛儘量符合英語e5形式，按呢以後gin2仔teh學，iah是新學e5人學著khah緊，可能kap教羅會小部分無仝。",
          "Lim5:Chit-ma2goa2 kam2-kak ti7khai-chhong3e5kai-toann7,m7si7kan-tannlan2cho3nia5, lan2 kohhi-bang7 ki5-thae5lang5 e7 thak8 ia7e7-tang3khoann3,siu7tioh8eng2-hiong2i2-au7chiahe7lai5cho3Tai5-bun5 e5 khang-khoe3,lai5sia2-chok.Behiong7tohchit8 chiong2lai5cho3lan2gi2-gian5e5hu5-ho7m7si7 chit-ma2siong7 kai3 tiong7-iau3e5tai7-chi3.Chit-ma2siong7 tiong7-iau3e5bun7-te5si7 tak8-ke long2 bo5chiap-chhiok sim7-chi3kohkhin-si7, lan2tioh8-ai3hou7 ihoe-hok8 sin3-sim, u7 lan2 Tai5-oan5-lang5e5bin5-chok8 chun-giam5, koann2-kin2 lai5cho3, goa2jin7-ui7chesiong7 tiong7-iau3.Chit-ma2seng iong7 Han3-ji7hou7 i khoann3,bok8-chian5chit e5kai-toann7koe3--khi3-a,su-iau3 pian7-lun7 su-kho2tohchit8 chiong2 heng5, goa2 si7jin7-ui7 ai3 iong7Lo5-ma2ji7-bu2lai5cho3Tai5-bun5,phin-hoatbo5 it-teng7 si7 Tai5-oan5kau3-hoe7hitchiong2 phin-im-hoat,ai3 chin7-liong7 hu3-hap8 Eng-gi2e5heng5-sek, an2-nei2-au7 gin2-a2tehoh8, iahsi7sin oh8e5lang5 oh8tioh8khahkin2, kho2-leng5 kapkau3-lo5 e7 sio2 pou7-hun7bo5kang5."
        ],
        [
          "卵：做chit e5台語文iah是寫台語文，理論上為啥麼beh寫，講了較少，老師頂一kai2 ti7金山台大台語文社辦hou7高中生e5台語生活營，講著啥麼叫做代表性，chit方面講了介精彩，m7-koh講了無介完整。",
          "Nng7:Cho3chit e5Tai5-gi2-bun5iahsi7sia2 Tai5-gi2-bun5,li2-lun7siong7 ui7siann2-mihbehsia2,kong2 liau2 khah chio2,lau7-suteng2 chit8kai2 ti7Kim-san Tai5-tai7Tai5-gi2-bun5-sia7pan7hou7ko-tiong-senge5Tai5-gi2seng-oah8-iann5,kong2tioh8 siann2-mih kio3-choe3tai7-piau2-seng3, chithong-bin7 kong2 liau2 kai3 cheng-chhai2,m7-kohkong2 liau2bo5kai3 oan5-cheng2."
        ],
        [
          "老師chit擺會講koh-khah完整，為啥麼咱愛用台文，為啥麼當初按華文創作改做台文創作e5過程，配合著chit e5理論，chit擺kam2會凍講khah清楚？",
          "Lau7-suchitpai2 e7 kong2koh-khahoan5-cheng2,ui7 siann2-mihlan2ai3 iong7Tai5-bun5,ui7 siann2-mihtong-chhou an3 Hoa5-bun5chhong3-chokkai2 cho3Tai5-bun5chhong3-choke5koe3-teng5,phoe3-hap8tioh8chit e5li2-lun7,chitpai2kam2e7-tang3kong2khahchheng-chho2?"
        ],
        [
          "林：Beh講che以前我愛補充我tu2-chiah本來beh講煞拍斷去e5部分，著是我chit-ma2認為台文e5 khang-khoe3道是愛hou7大多數e5人知影chit e5khang-khoe3e5重要性，所以我teh寫，評論性e5物件，teh宣揚台文iah是台灣文學理論e5時chun7，大部分攏用中文寫，準做無用中文寫，我oan-na2會翻做中文，chit e5目標著是beh hou7逐家攏看有，包括無學過台文e5人ma7會凍看，看了chiah知影有chit種代誌、chit種感覺。",
          "Lim5:Behkong2chei2-cheng5goa2ai3 pou2-chhionggoa2 tu2-chiahpun2-lai5 behkong2 soah phah-tng7--khi3 e5pou7-hun7,tioh8si7 goa2 chit-ma2jin7-ui7Tai5-bun5 e5 khang-khoe3to7-si7ai3hou7toa7-to-sou3e5lang5chai-iann2 chit e5khang-khoe3 e5tiong7-iau3-seng3, sou2-i2 goa2 tehsia2,pheng5-lun7-seng3e5mih8-kiann7, tehsoan-iong5Tai5-bun5 iahsi7 Tai5-oan5bun5-hak8 li2-lun7e5si5-chun7, toa7pou7-hun7long2iong7Tiong-bun5 sia2,chun2-cho3bo5iong7Tiong-bun5 sia2, goa2 oan-na2e7 hoan cho3Tiong-bun5, chit e5bok8-piautioh8si7 beh hou7tak8-ke long2 khoann3 u7,pau-khoahbo5oh8koe3 Tai5-bun5 e5lang5ma7e7-tang3khoann3, khoann3liau2chiahchai-iann2 u7 chitchiong2tai7-chi3,chitchiong2kam2-kak."
        ],
        [
          "Che是一e5咱beh傳播e5理念，伊chit-ma2無排斥台文，咱用台文直接寫伊根本連看都boe7看，所以chit e5理念道無接觸著，無接觸著伊道boe7去思考，按呢效果道khah bai2。理念性e5傳播我無用台文寫，目的是按呢，m7是我無法度用台文寫，也m7是認為mai3用台文寫。理念性e5物件用台文寫oan-na2真好，因為咱若無法度用台文寫理念性e5物件，台文e5功能oan-na2無法度健全，是為著hia看無台文e5人，我chiah用中文寫關係台文理論性e5物件。",
          "Chesi7chit8 e5lan2 behthoan5-po3e5li2-liam7, i chit-ma2bo5pai5-thekTai5-bun5,lan2iong7Tai5-bun5tit8-chiap sia2ikin-pun2 lian5khoann3toboe7khoann3, sou2-i2 chit e5li2-liam7 to7bo5chiap-chhiok--tioh8, bo5chiap-chhiok--tioh8ito7boe7khi3su-kho2, an2-nehau7-ko2 to7khah bai2.Li2-liam7-seng3e5thoan5-po3goa2 bo5iong7Tai5-bun5sia2,bok8-teksi7 an2-ne, m7si7 goa2 bo5hoat-tou7 iong7Tai5-bun5sia2,ia7m7si7jin7-ui7mai3iong7Tai5-bun5sia2.Li2-liam7-seng3e5mih8-kiann7iong7Tai5-bun5sia2oan-na2chinho2, in-ui7 lan2 na7 bo5hoat-tou7 iong7Tai5-bun5sia2li2-liam7-seng3e5mih8-kiann7, Tai5-bun5 e5kong-leng5oan-na2bo5hoat-tou7 kian7-choan5, si7ui7tioh8hiakhoann3 bo5 Tai5-bun5 e5lang5, goa2 chiahiong7Tiong-bun5 sia2 koan-he7Tai5-bun5li2-lun7-seng3e5mih8-kiann7."
        ],
        [
          "卵：我e5意思是，咱tiann7-tiann7 teh講咱為啥麼愛寫台文，無愛寫中文，理論上che是啥麼情形？頂kai3有聽過老師有用過代表性，啥麼叫做代表台灣文學e5解說，我無kai3清楚，想講透過老師ui3華文創作改做台文創作e5過程去體驗chit e5理論。",
          "Nng7:Goa2 e5i3-su3si7, lan2 tiann7-tiann7 tehkong2lan2ui7 siann2-mihai3sia2Tai5-bun5,bo5-ai3sia2 Tiong-bun5,li2-lun7siong7chesi7siann2-mih cheng5-heng5?Teng2-kai3u7 thiann koe3lau7-suu7iong7koe3tai7-piau2-seng3,siann2-mih kio3-choe3tai7-piau2Tai5-oan5bun5-hak8e5kai2-soeh, goa2 bo5 kai3chheng-chho2, siunn7kong2 thau3-koe3lau7-suui3Hoa5-bun5chhong3-chokkai2 cho3Tai5-bun5chhong3-choke5koe3-teng5khi3the2-giam7chit e5li2-lun7."
        ],
        [
          "林：先講家己一koa2體驗chiah牽涉一koa2理論。Ti7正常e5國家，正常e5一e5民族，chit e5民族e5定義不管是廣義iah是狹義，iah是現代e5民族定義，古早e5民族是種族，現代e5民族定義是國族，國族道是現代民族e5定義，che一e5運命e5共同體。Chit e5民族、國家正常--e5來講，伊chit e5國家內面傳統以來尚大e5語族，大多數人e5母語應該發展做普通話，因為大多數人，in所產生e5物件ti7 ine5世界來講khah有代表性，譬如講in中國漢文化khah會凍代表中國文化，中國文化照講ma7 chiok che7--e5，五十外種族，以漢文化代表中國文化，美國文化，英國族e5Anglo-Saxon占大多數，所以講會凍代表美國話、美國文化，任何正常e5國家攏是按呢。",
          "Lim5:Seng kong2ka-ti7chit8-koa2the2-giam7chiahkhan-siap chit8-koa2li2-lun7.Ti7cheng3-siong5e5kok-ka,cheng3-siong5e5chit8 e5bin5-chok8, chit e5bin5-chok8e5teng7-gi7put-koan2si7kong2-gi7iahsi7eh8-gi7, iahsi7hian7-tai7e5bin5-chok8 teng7-gi7,kou2-cha2 e5bin5-chok8si7cheng2-chok8,hian7-tai7e5bin5-chok8 teng7-gi7si7kok-chok8,kok-chok8to7-si7hian7-tai7 bin5-chok8e5teng7-gi7, chechit8 e5un7-mia7e5kiong7-tong5-the2.Chit e5bin5-chok8, kok-ka cheng3-siong5--e5lai5kong2, i chit e5kok-kalai7-bin7thoan5-thong2i2-lai5siong7toa7 e5gi2-chok8, toa7-to-sou3lang5e5bu2-gi2 eng-kai hoat-tian2 cho3 phou2-thong-oe7, in-ui7 toa7-to-sou3 lang5, insou2 san2-senge5mih8-kiann7 ti7 in e5se3-kai3lai5kong2khahu7tai7-piau2-seng3,phi3-ju5 kong2inTiong-kokHan3-bun5-hoa3khahe7-tang3tai7-piau2 Tiong-kokbun5-hoa3,Tiong-kokbun5-hoa3chiau3 kong2ma7 chiok che7--e5,gou7-chap8 goa7 cheng2-chok8,i2 Han3-bun5-hoa3tai7-piau2 Tiong-kokbun5-hoa3,Bi2-kokbun5-hoa3,Eng-kok chok8e5Anglo-Saxonchiam3toa7-to-sou3, sou2-i2kong2e7-tang3tai7-piau2 Bi2-kok-oe7,Bi2-kokbun5-hoa3,jim7-ho5cheng3-siong5e5kok-kalong2 si7 an2-ne."
        ],
        [
          "Ti7台灣來講，社會上到目前為止創造真實、活e5文化e5 chit群人，攏iah是講福佬話--e5khah che7，所以若beh講代表e5時chun7當然ti7tohiah koh有其他chiann5 che7種族lah，福佬話chit種e5文化khah會凍做代表。研究台灣，台灣文化是啥麼貨？台灣文化目前是以福佬話發展出來e5文化加khah普遍性，因為khah普遍性chiah有hit e5代表性，任何國家攏是按呢，普遍性變做代表性，boe7凍講咱chia查埔--e5khah che7{指在場e5人}，煞叫一e5查某--e5去代表一e5查埔--e5iah是代表全體，所以應該是khah普遍--e5來做代表che khah合人道化、民主化，ti7 chia絕對無排斥，無認為講另外一部分或者是某幾部分m7是chit e5體內面e5物件。Che是講普遍ham5代表性，所以我teh講台灣文學e5時chun7絕對boe7講台語文學chiah是台灣文學，我干tann講台語文學chiah是台灣文學e5代表。因為文學e5定義道是愛kiau5 chit塊土地結合做伙，去反映chit e5社會，所以當然是chit e5社會大多數teh行動、有活力e5大部分人所用e5語言，道是社會性、社會大眾活e5語言，用chit種語言創造出來e5文學才是會凍表現出chit e5社會e5文學。Chit-ma2社會大多數有teh活動e5語言是啥麼？是福佬話mah！到目前為止是按呢。用福佬話寫出來e5物件尚直接、尚完整，尚普遍會凍反映chit塊土地，所以尚有資格稱呼做台灣文學。",
          "Ti7Tai5-oan5 lai5kong2,sia7-hoe7siong7 kau3bok8-chian5ui5-chi2chhong3-cho7chin-sit8,oah8e5bun5-hoa3e5 chit-kun5 lang5, long2 iahsi7kong2Ho7-lo2-oe7--e5khah che7, sou2-i2 na7 behkong2tai7-piau2e5si5-chun7tong-jian5ti7tohiah kohu7ki5-thachiann5 che7cheng2-chok8--lah,Ho7-lo2-oe7chitchiong2e5bun5-hoa3khahe7-tang3cho3tai7-piau2.Gian2-kiu3Tai5-oan5, Tai5-oan5bun5-hoa3si7siann2-mih-hoe3? Tai5-oan5bun5-hoa3 bok8-chian5si7i2Ho7-lo2-oe7hoat-tian2--chhut-lai5 e5bun5-hoa3kekhahphou2-phian3-seng3, in-ui7 khahphou2-phian3-seng3chiahu7hit e5tai7-piau2-seng3,jim7-ho5kok-kalong2 si7 an2-ne,phou2-phian3-seng3pian3-cho3tai7-piau2-seng3,boe7-tang3 kong2lan2 chiacha-pou--e5khah che7(chi2 chai7-tiunn5 e5lang5),soahkio3 chit8 e5cha-bou2--e5khi3tai7-piau2 chit8 e5 cha-pou--e5iahsi7tai7-piau2choan5-the2, sou2-i2eng-kaisi7 khahphou2-phian3--e5lai5cho3tai7-piau2che khahhah8 jin5-to7-hoa3, bin5-chu2-hoa3, ti7 chiachoat8-tui3bo5pai5-thek, bo5jin7-ui7kong2leng7-goa7 chit8 pou7-hun7 hek8-chia2si7bou2 kui2 pou7-hun7m7si7 chit e5the2 lai7-bin7e5mih8-kiann7.Chesi7kong2 phou2-phian3ham5tai7-piau2-seng3, sou2-i2 goa2 tehkong2Tai5-oan5bun5-hak8e5si5-chun7choat8-tui3boe7kong2 Tai5-gi2 bun5-hak8chiahsi7 Tai5-oan5bun5-hak8,goa2kan-tannkong2 Tai5-gi2 bun5-hak8chiahsi7 Tai5-oan5bun5-hak8e5tai7-piau2.In-ui7bun5-hak8e5teng7-gi7to7-si7ai3kiau5 chitte3thou2-te7kiat-hap8 cho3-hoe2, khi3hoan2-eng3chit e5sia7-hoe7, sou2-i2tong-jian5si7 chit e5sia7-hoe7toa7-to-sou3tehheng5-tong7,u7oah8-lek8 e5toa7pou7-hun7lang5 sou2 iong7e5gi2-gian5,to7-si7sia7-hoe7-seng3, sia7-hoe7tai7-chiong3oah8e5gi2-gian5,iong7chitchiong2gi2-gian5 chhong3-cho7--chhut-lai5 e5bun5-hak8chiahsi7e7-tang3piau2-hian7 chhutchit e5sia7-hoe7e5bun5-hak8.Chit-ma2sia7-hoe7toa7to-sou3u7 tehoah8-tang7e5gi2-gian5si7siann2-mih?Si7Ho7-lo2-oe7mah!Kau3bok8-chian5ui5-chi2si7 an2-ne.Iong7Ho7-lo2-oe7sia2--chhut-lai5 e5mih8-kiann7siong7tit8-chiap,siong7 oan5-cheng2,siong7phou2-phian3 e7-tang3hoan2-eng3chitte3thou2-te7, sou2-i2siong7u7chu-keh chheng-hou cho3Tai5-oan5bun5-hak8."
        ],
        [
          "In南美洲、美國，雖然kap台灣仝款攏是殖民國家，但是in是正常e5殖民地獨立，因為in ti7尚大語族做主體e5時代以後道無koh hou7別族來統治，台灣無仝，ti7咱有出現一e5尚大語族e5時chun7 iah閣hou7日本政府、國民黨等等別款語族統治，所以一直無經過正常e5發展，所以目前chiah會出現，ti7日本時代用日文創作e5文學，hong5認為是台灣文學e5代表，事實是hit-chun7大多數e5人ma7攏講福佬話，chit-chun7讀冊人因為發展空間e5關係煞用中文去創作，chit-ma2來看，ti7正常e5理論來講，台灣華文文學iah是台灣文學內面華文創作e5部分，boe7凍直接稱呼做代表性e5台灣文學，我主要e5看法是按呢。其他創作kap文學表現e5問題當然是用大多數chit e5地區、chit e5社會e5語言才有法度直接、完整、適當表現出來。",
          "InLam5-bi2-chiu,Bi2-kok, sui-jian5 kapTai5-oan5kang7-khoan2long2 si7sit8-bin5kok-ka,tan7-si7insi7cheng3-siong5e5sit8-bin5-te7 tok8-lip8, in-ui7 in ti7siong7toa7gi2-chok8 cho3 chu2-the2e5si5-tai7 i2-au7to7bo5 koh hou7pat8-chok8lai5thong2-ti7, Tai5-oan5 bo5kang5, ti7lan2 u7chhut-hian7chit8 e5siong7toa7gi2-chok8e5si5-chun7iahkohhou7Jit8-pun2 cheng3-hu2, Kok-bin5-tong2teng2-teng2 pat8-khoan2 gi2-chok8 thong2-ti7, sou2-i2 it-tit8 bo5keng-koe3cheng3-siong5e5hoat-tian2, sou2-i2bok8-chian5chiahe7 chhut-hian7, ti7Jit8-pun2si5-tai7iong7 Jit8-bun5chhong3-choke5bun5-hak8,hong5jin7-ui7si7 Tai5-oan5bun5-hak8e5tai7-piau2,su7-sit8si7 hit-chun7toa7to-sou3e5lang5ma7long2kong2 Ho7-lo2-oe7, chit-chun7thak8-chheh-lang5in-ui7hoat-tian2khong-kane5koan-he7soah iong7Tiong-bun5khi3chhong3-chok,chit-ma2lai5 khoann3, ti7cheng3-siong5e5li2-lun7lai5kong2, Tai5-oan5Hoa5-bun5bun5-hak8iahsi7 Tai5-oan5bun5-hak8lai7-bin7 Hoa5-bun5chhong3-choke5pou7-hun7,boe7-tang3 tit8-chiapchheng-hou cho3tai7-piau2-seng3e5Tai5-oan5bun5-hak8,goa2chu2-iau3e5khoann3-hoatsi7 an2-ne.Ki5-thachhong3-chokkapbun5-hak8piau2-hian7e5bun7-te5tong-jian5si7iong7toa7to-sou3chit e5te7-khu,chit e5sia7-hoe7e5gi2-gian5chiahu7hoat-tou7tit8-chiap,oan5-cheng2,sek-tong3 piau2-hian7--chhut-lai5."
        ],
        [
          "卵：老師hit時開始轉台文道清楚是按呢，或者是ti7 hiae5過程內底體會出來？",
          "Nng7:Lau7-suhit-si5khai-si2choan2Tai5-bun5to7chheng-chho2si7 an2-ne,hek8-chia2si7 ti7 hia e5koe3-teng5lai7-te2the2-hoe7--chhut-lai5?"
        ],
        [
          "林：開始轉寫e5時，代先我是感覺復興台灣文化、挽救台灣文化、台灣語言，hit-chun7我鼓吹福佬e5朋友寫，伊母語若是客語--e5尚好ma7愛有chit e5認識，用客語寫，原住民我道少鼓吹，因為原住民真少，總共三十外萬人，九族m7若1種語言，有e5一族才幾千人，但是伊若beh用伊e5族語，咱ma7真ka7鼓勵，代先是按呢。我講台語文學才是尚有代表性e5台灣文學，che是尾--a khah思考來e5。",
          "Lim5:Khai-si2choan2-sia2e5si5,tai7-senggoa2 si7 kam2-kakhok8-hengTai5-oan5bun5-hoa3,ban2-kiu3Tai5-oan5bun5-hoa3,Tai5-oan5gi2-gian5, hit-chun7goa2kou2-chhuiHo7-lo2e5peng5-iu2 sia2, ibu2-gi2na7 si7Kheh-gi2--e5siong7ho2 ma7ai3u7 chit e5jin7-sek,iong7 Kheh-gi2sia2,goan5-chu7-bin5goa2to7 chio2 kou2-chhui, in-ui7goan5-chu7-bin5chin chio2,chong2-kiong7 sann-chap8 goa7 ban7 lang5,kau2 chok8m7-na71 chiong2gi2-gian5, u7 e5chit8 chok8 chiah kui2 chheng lang5,tan7-si7i na7 behiong7i e5chok8-gi2, lan2 ma7chinka7kou2-le7,tai7-sengsi7 an2-ne.Goa2kong2 Tai5-gi2 bun5-hak8chiahsi7siong7u7tai7-piau2-seng3e5Tai5-oan5bun5-hak8,chesi7boe2--akhahsu-kho2--lai5 e5."
        ],
        [
          "凰：你有講著宋澤萊，聽講伊ma7有發明另外一套台語文e5系統，kam2有影？",
          "Hong5:Li2 u7kong2 tioh8Song3 Tek8-lai5, thiannkong2i ma7u7hoat-beng5 leng7-goa7 chit8 tho3Tai5-gi2-bun5e5he7-thong2, kam2u7-iann2?"
        ],
        [
          "林：Che照講ma7無算發明，初期e5時chun7逐家攏認為漢字愛用所謂e5純正，其實字無所謂啥麼叫做純正，約定俗成，公定--e5道是叫做純正。傳統e5純正道是講古早人--e5叫做純正。",
          "Lim5:Chechiau3kong2ma7bo5sng3 hoat-beng5,chhou-ki5e5si5-chun7tak8-ke long2jin7-ui7 Han3-ji7 ai3 iong7 sou2-ui7e5sun5-chiann3, ki5-sit8ji7bo5sou2-ui7siann2-mih kio3-choe3sun5-chiann3,iok-teng7 siok8-seng5,kong-teng7--e5to7-si7kio3-choe3sun5-chiann3.Thoan5-thong2e5sun5-chiann3to7-si7kong2kou2-cha2-lang5--e5kio3-choe3sun5-chiann3."
        ],
        [
          "凰：你頭仔講你對文學界寫中文--e5，攏足氣ham5 in做伙？",
          "Hong5:Li2thau5-a2kong2li2tui3bun5-hak8-kai3sia2 Tiong-bun5--e5, long2chiok khi3ham5 incho3-hoe2?"
        ],
        [
          "林：M7是講寫中文e5人，是講投機e5人，不管伊寫啥麼。目前是寫台文e5人khah boe7投機，iah是khah少投機e5人，比較tek思想也khah覺醒，我也無發覺著投機--e5。",
          "Lim5:M7si7kong2 sia2 Tiong-bun5e5lang5, si7kong2tau5-kie5lang5,put-koan2isia2 siann2-mih.Bok8-chian5si7sia2Tai5-bun5 e5lang5khah boe7tau5-ki, iahsi7 khahchio2 tau5-kie5lang5,pi2-kau3-teksu-siong2ia7khahkak-chhenn2, goa2ia7bo5hoat-kak tioh8tau5-ki--e5."
        ],
        [
          "凰：阮是想講，台灣e5台語失勢kap失育是無教材、無資料，所以若有一萬人來寫，咱道boe7 hiah驚，所以咱道ka7 chiae5紅kah發紫e5 giu2-giu2來，來ka7影響，加減ma7做一寡khang-khoe3。",
          "Hong5:Goan2 si7 siunn7kong2, Tai5-oan5 e5Tai5-gi2sit-se3kapsit-iok8si7 bo5kau3-chai5,bo5chu-liau7, sou2-i2 na7 u7chit8-ban7 lang5lai5sia2, lan2to7boe7 hiahkiann, sou2-i2 lan2to7ka7 chia e5ang5kahhoat chi2e5 giu2-giu2--lai5, lai5 ka7eng2-hiong2,ke-kiam2ma7cho3chit8-koa2 khang-khoe3."
        ],
        [
          "林：按呢伊著boe7紅--a，in並m7是寫了比人khah好，in道是無chit e5使命感、chit e5覺醒。",
          "Lim5:An2-ne itioh8boe7ang5--a, inpeng7m7si7sia2liau2 pi2 lang5khahho2, into7-si7bo5 chit e5su2-beng7-kam2,chit e5kak-chhenn2."
        ],
        [
          "凰：你e5意思是in無重要是m7？",
          "Hong5:Li2 e5i3-su3si7 inbo5tiong7-iau3si7--m7?"
        ],
        [
          "林：M7是講in無重要，in若願意阮ma7足歡迎、足欽佩，不管伊過去外投機，iah是過去觀念外錯誤攏無要緊，伊若願意做，尤其是正式覺醒來做，我攏ma7足ka7肯定。",
          "Lim5:M7si7kong2inbo5tiong7-iau3, inna7goan7-i3goan2 ma7chiok hoan-geng5,chiok khim-phoe3,put-koan2i koe3-khi3joa7 tau5-ki, iahsi7 koe3-khi3koan-liam7 joa7chho3-gou7long2 bo5iau3-kin2, i na7goan7-i3 cho3,iu5-ki5si7cheng3-sekkak-chhenn2lai5cho3, goa2 long2 ma7chiokka7kheng2-teng7."
        ],
        [
          "江：你認為台語文運動e5目標應該是按怎，咱應該按怎做？我chit e5問題其實是分兩部分，一部份是民進黨執政以前，因為我看國民黨無啥希望，第二e5是民進黨執政以後咱應該按怎做？",
          "Kang:Li2jin7-ui7Tai5-gi2-bun5un7-tong7e5bok8-piaueng-kaisi7 an2-choann2, lan2eng-kaian2-choann2cho3?Goa2 chit e5bun7-te5ki5-sit8 si7pun nng7pou7-hun7,chit8 pou7-hun7si7Bin5-chin3-tong2 chip-cheng3 i2-cheng5, in-ui7 goa2 khoann3Kok-bin5-tong2bo5siann2 hi-bang7,te7-ji7e5si7Bin5-chin3-tong2 chip-cheng3i2-au7lan2eng-kaian2-choann2cho3?"
        ],
        [
          "林：對台語文運動覺醒e5人認真做，不管是灰心失志iah是啥貨，ma7愛koh做，算做你失望，oan-na2愛提出勇氣做落去。有e5人認為伊e5用字khah tioh8，我認為無需要按呢。Ti7咱傳播力iahboe7強以前，正確無正確m7是主要--e5。只要有心，雖然kap我無仝我ma7 chiok愛ka7鼓勵。Mai3講beh做頭，mai3 ka7人潑冷水，不管beh領導啥，攏愛有gia5旗仔棍仔e5黨工精神，互相鼓勵，放棄本位主義。現步咱e5台文團體是愛按呢lah！",
          "Lim5:Tui3Tai5-gi2-bun5 un7-tong7 kak-chhenn2e5lang5jin7-chincho3,put-koan2si7hui-sim sit-chi3iahsi7siann2-hoe3, ma7ai3kohcho3,sng3 cho3li2sit-bang7, oan-na2ai3 the5-chhut iong2-khi3 cho3--loh8-khi3.U7 e5lang5 jin7-ui7i e5iong7-ji7khah tioh8, goa2jin7-ui7bo5su-iau3an2-ne.Ti7lan2thoan5-po3-lek8iahboe7kiong5 i2-cheng5,cheng3-khakbo5cheng3-khakm7si7chu2-iau3--e5.Chi2-iau3u7sim, sui-jian5 kapgoa2 bo5kang5goa2 ma7 chiokai3ka7kou2-le7.Mai3kong2behcho3 thau5, mai3 ka7lang5 phoah leng2-chui2,put-koan2behleng2-to7 siann2, long2ai3u7 gia5ki5-a2 kun3-a2e5tong2-kang cheng-sin5,hou7-siong kou2-le7,hong3-khi3 pun2-ui7 chu2-gi7.Hian7-pou7lan2 e5Tai5-bun5thoan5-the2si7ai3an2-ne lah!"
        ],
        [
          "進一步，chiae5台文團體若結合起來，字無統一無要緊，結做一e5力量，咱來遊說立委、地方人士、做官--e5，hou7 in一寡壓力，尚好是hou7 in了解、覺悟chit種運動e5重要性，chit種壓力變做in家治hou7 in家治e5。若對外beh推廣e5時chun7，無論按怎逐家腳步愛一致，看咱chit-ma2e5目標是toh一縣，ia2是toh一e5所在，看beh推廣啥麼，逐家有力盡力。",
          "Chin3-chit8-pou7, chia e5Tai5-bun5thoan5-the2na7kiat-hap8--khi2-lai5,ji7bo5thong2-itbo5iau3-kin2,kat cho3chit8 e5lek8-liong7, lan2 lai5iu5-soeh lip8-ui2,te7-hng jin5-su7,cho3-koann--e5, hou7 inchit8-koa2ap-lek8,siong7ho2 si7 hou7 inliau2-kai2,kak-gou7chitchiong2un7-tong7e5tiong7-iau3-seng3, chitchiong2 ap-lek8 pian3-cho3inka-ti7hou7 inka-ti7e5.Na7tui3 goa7behchhui-kong2e5si5-chun7, bo5-lun7 an2-choann2 tak8-kekha-pou7 ai3 it-ti3, khoann3 lan2 chit-ma2 e5bok8-piausi7 tohchit8 koan7, ia2si7 tohchit8 e5sou2-chai7, khoann3 behchhui-kong2siann2-mih, tak8-ke u7lat8 chin7-lat8."
        ]
      ],
      "篇名": "建立台語文e5文學批評─林央敏訪問"
    }
  ]
}
