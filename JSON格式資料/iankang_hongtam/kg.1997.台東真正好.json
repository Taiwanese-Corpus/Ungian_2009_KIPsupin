{
  "作者": "劉吉雄",
  "出版年": "1997",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "各位評審、各位來賓，逐家好！",
          "Kok-ui7 pheng5-sim2, kok-ui7 lai5-pin, tak8-ke ho2!"
        ],
        [
          "這馬我卜表演个叫做「數來寶」，我卜來介紹「台東真正好」，歡迎逐家相招來chhit迌，予我奉茶，予我來去辦桌，予汝歡喜，予汝會呵咾。",
          "Chit-ma2 goa2 beh piau2-ian2 e5 kio3-cho3 “Su2-lai5-po2”, goa2 beh lai5 kai3-siau7 “Tai5-tang chin-chiann3 ho2”, hoan-geng5 tak8-ke sio-chio lai5 chhit-tho5, hou7 goa2 hong7-te5, hou7 goa2 lai5-khi3 pan7-toh, hou7 li2 hoann-hi2, hou7 li2 e7 o-lo2."
        ],
        [
          "台東古早是叫山後，百姓大部分是原住民同胞，身體健康，爻走閣爻跳，天生有一个好歌喉，唱歌跳舞，定定嘛甲通宵。",
          "Tai5-tang kou2-cha2 si7 kio3 soann-au7, peh-senn3 toa7 pou7-hun7 si7 goan5-chu7-bin5 tong5-pau, sin-the2 kian7-khong, gau5 chau2 koh gau5 thiau3, thian-seng u7 chit8 e5 ho2 koa-au5, chhiunn3-koa thiau3-bu2, tiann7-tiann7 ma7 kah thong-siau."
        ],
        [
          "益六十年前是日本仔咧管，叫咱个原住民號做生番，武力壓迫是百百款，無法忍耐煞共伊反，益創治日本仔，定定嘛共亂，益致使日本仔氣閣煩，閣將共騙去台東个巴拉館(按：原住民集會所)，燒酒[手+官]來予灌，酒醉了後，khiak8！按呢，才一个一个共決算，可憐个原住民同胞，日本仔甲強卜完。",
          "Iah lak8-chap8 ni5 cheng5 si7 Jit8-pun2-a2 leh koan2, kio3 lan2 e5 goan5-chu7-bin5 ho7-cho3 chhenn-hoan, bu2-lek8 ap-pek si7 pah-pah khoan2, bo5-hoat jim2-nai7 soah ka7 i hoan2, iah chhong3-ti7 Jit8-pun2-a2, tiann7-tiann7 ma7 ka7 loan7, iah ti3-su2 Jit8-pun2-a2 khi3 koh hoan5, koh chiong in ka7 phian3 khi3 Tai5-tang e5 pa-la-koan2 (an3: goan5-chu7-bin5 chip8-hoe7-sou2), sio-chiu2 koann7 lai5 hou7 in koan3, chiu2-chui3 liau2-au7, khiak8! An2-ne, chiah chit8 e5 chit8 e5 ka7 koat-soan3, kho2-lian5 e5 goan5-chu7-bin5 tong5-pau, Jit8-pun2-a2 thai5 kah kiong7-beh oan5."
        ],
        [
          "福氣政府來管理，對咱个原住民真客氣，讀書加分保送毋免考試，閣房地免稅免開錢，益順紲房屋來共起，益保留个山地嘛放予伊，五十年來都無怨氣，益事事項項攏順利。",
          "Hok-khi3 cheng3-hu2 lai5 koan2-li2, tui3 lan2 e5 goan5-chu7-bin5 chin kheh-khi3, thak8-chu ka-hun po2-sang3 m7 bian2 kho2-chhi3, koh pang5-te7 bian2 soe3 bian2 khai-chinn5, iah sun7-soa3 pang5-ok lai5 ka7 khi2, iah po2-liu5 e5 soann-te7 ma7 pang3 hou7 i, gou7-chap8 ni5 lai5 to bo5 oan3-khi3, iah su7-su7 hang7-hang7 long2 sun7-li7."
        ],
        [
          "嘿！台東實際是好所在，聽我來共伊報恁逐家知，富岡个漁船真大台，有掠旗魚嘛咧掠魚栽；小野柳講是海底反過來；溝水倒流費疑猜；啊！都蘭个寶石出名通世界；厲害啊，真厲害！東和个橋頂有人縛索咧倒頭栽(按：指高空彈跳)；過磅空來到泰源，白柚文旦種歸山，菠蘿密樹頂結歸丸，剝皮辣椒裝做罐，土雞仔肉上特選，半天筍提來炒生蒜，風景美麗勝全縣，人人講這是世外个桃源。",
          "Heh! Tai5-tang sit8-che3 si7 ho2 sou2-chai7, thiann goa2 lai5 ka7 i po3 lin2 tak8-ke chai, Hu3-kong e5 hi5-chun5 chin toa7-tai5, u7 liah8 ki5-hi5 ma7 leh liah8 hi5-chai; Sio2-ia2-liu2 kong2 si7 hai2-te2 peng2--koe3-lai5; kau-chui2 to3-lau5 hui3 gi5-chhai; ah! To-lan5 e5 po2-chioh8 chhut-mia5 thong se3-kai3; li7-hai7 ah, chin li7-hai7! Tang-ho5 e5 kio5 teng2 u7 lang5 pak8 soh leh to3-thau5-chai (an3: chi2 ko-khong toann5-thiau3); koe3 pong7-khang lai5 kau3 Thai3-goan5, peh8-iu7 bun5-tan3 cheng3 kui soann, pho-lo5-bit8 chhiu7-teng2 kiat kui-oan5, pak-phoe5 la7-chiau chng cho3 koan3, thou2-ke-a2 bah siong7 tek8-soan2, poann3-thinn-sun2 theh8 lai5 chha2 chhenn-soan3, hong-keng2 bi2-le7 seng3 choan5 koan7, lang5-lang5 kong2 che si7 se3-goa7 e5 tho5-goan5."
        ],
        [
          "遊山玩水是看大海，chhit迌來到彼三仙台，三粒大石海中峙，親像三仙下凡來。咾牯石佇遮千萬代，奇形怪狀，像虎閣像獅，管理个職員有咧交待噢，環境保護愛了解，糞埽仔糞埽毋通留落來，海墘仔个花草毋通烏白採，破壞了環境汝著歹交待。",
          "Iu5-san oan2-sui2 si7 khoann3 toa7-hai2, chhit-tho5 lai5 kau3 he Sam-sian-tai5, sann liap8 toa7-chioh8 hai2 tiong chhai7, chhin-chhiunn7 sam-sian ha7-hoan5 lai5. Lou2-kou2-chioh8 ti7 chia chhian-ban7-tai7, ki5-heng5 koai3-chong7, chhiunn7 hou2 koh chhiunn7 sai, koan2-li2 e5 chit-goan5 u7 leh kau-tai7 ouh, khoan5-keng2 po2-hou7 ai3 liau2-kai2, pun3-so3-a2 pun3-so3 m7-thang lau5--loh8-lai5, hai2-kinn5-a2 e5 hoe-chhau2 m7-thang ou-peh8 chhai2, pho3-hoai7 liau2 khoan5-keng2 li2 tioh8 phainn2 kau-tai7."
        ],
        [
          "八仙洞內是峙佛祖，香火真旺是燻甲面烏烏，初一十五有人擂鐘鼓，拜神个人雙跤跪落塗，恁兜若有迄號袂生个，報伊來啉仙水拜床鋪，轉去翁若閣好好仔照顧，噯喲！姑娘真緊著會大肚。",
          "Pat-sian-tong7 lai7 si7 khia7 put8-chou2, hiunn-hoe2 chin ong7 si7 hun kah bin7 ou-ou, chhou-it chap8-gou7 u7 lang5 lui5 cheng-kou2, pai3 sin5 e5 lang5 siang-kha kui7 loh8 thou5, lin2 tau na7 u7 hit ho7 be7 senn e5, po3 i lai5 lim sian-chui2 pai3 chhng5-phou3, tng2 khi3 in ang na7 koh ho2-ho2-a2 chiau3-kou3, aih-ioh! Kou-niu5 chin kin2 tioh8 e7 toa7-tou7."
        ],
        [
          "迄爿關山叫里壟，益上介出名个是彼肚臍柑，水井仔水真大港，來灌果子卡勇欉，三月過了果子紅，入園採果个人kheh人。甘蔗大箍閣lau3-ham，洛神花開甲滿山紅，知本个溫泉滾沖沖，洗身軀，予汝浸了面白人閣真輕鬆。",
          "Hit peng5 Koan-san kio3 Li2-lang2, iah siong7-kai3 chhut-mia5 e5 si7 he tou7-chai5-kam, chui2-chenn2-a2 chui2 chin toa7-kang2, lai5 koan3 koe2-chi2 khah iong2 chang5, sann goeh8 koe3 liau2 koe2-chi2 ang5, jip8-hng5 chhai2 ko2 e5 lang5 kheh lang5. Kam-chia3 toa7-khou koh lau3-ham, lok8-sin5-hoe khui kah moa2 soann ang5, Ti-pun2 e5 un-choann5 kun5 chhiong-chhiong, se2 sin-khu, hou7 li2 chim3 liau2 bin7 peh8 lang5 koh chin khin-sang."
        ],
        [
          "池上往過叫做「新開園」，益客人佮鶴佬帶仝庄，無論好額也是寒家門，客家戶戶有塊相借問。西部个人過來開荒，佈田飼蠶嘛有種桑，閣有種甘蔗來揳糖，池上米糗閣軟，挲圓仔作粿閣好煮飯，便當提來做三頓，卡好汝豬跤配滷卵。",
          "Ti5-siong7 eng2-koe3 kio3-cho3 “Sin-khai-hng5”, iah Kheh-lang5 kap Ho7-lo2 toa3 kang7 chng, bo5-lun7 ho2-giah8 ia7 si7 han5 ka-mng5, Kheh-ka hou7-hou7 u7 teh sio-chioh-mng7. Se-pou7 e5 lang5 koe3 lai5 khai-hng, po3-chhan5 chhi7-chham5 ma7 u7 cheng3 sng, koh u7 cheng3 kam-chia3 lai5 kheh thng5, Ti5-siong7 bi2 khiu7 koh nng2, so inn5-a2 cho3 koe2 koh ho2 chu2-png7, pian7-tong theh8 lai5 cho3 sann-tng3, khah ho2 li2 ti-kha phoe3 lou2-nng7."
        ],
        [
          "客家鶴佬是共款，攏是唐山過台灣！我現在用閩南語來唱一條客家民謠號做「唐山過台灣」：",
          "Kheh-ka Ho7-lo2 si7 kang7-khoan2, long2 si7 Tng5-soann koe3 Tai5-oan5! Goa2 hian7-chai7 eng7 Ban7-lam5-gi2 lai5 chhiunn3 chit8 tiau5 Kheh-ka bin5-iau5 ho7-cho3 “Tng5-soann koe3 Tai5-oan5”:"
        ],
        [
          "唐山過台灣，",
          "Tng5-soann koe3 Tai5-oan5,"
        ],
        [
          "金錢無半串，",
          "Kim-chinn5 bo5 poann3 chhoan3,"
        ],
        [
          "趕緊扑拚來作田，",
          "Koann2-kin2 phah-piann3 lai5 choh-chhan5,"
        ],
        [
          "菜脯根仔配醬鹹年年平安，",
          "Chhai3-pou2-kin-a2 phoe3 chiunn3-kiam5 ni5-ni5 peng5-an,"
        ],
        [
          "世世代代無怨嘆，",
          "Se3-se3 tai7-tai7 bo5 oan3-than3,"
        ],
        [
          "父囝相傳百年無中斷，",
          "Pe7-kiann2 siong-thoan5 pah ni5 bo5 tiong-toan7,"
        ],
        [
          "到甲永遠、永遠。",
          "Kau3 kah eng2-oan2, eng2-oan2."
        ],
        [
          "客家細妹是媠閣伶俐噢，鄉親長輩是呵咾甲觸舌，娶來做某是上福氣噢！益鶴佬小妹嘛真標緻，厝頭後尾閣爻整理，做朋友閣有塊講情義，益娶來做新婦才是上理智！",
          "Hak-ka se3-moe si7 sui2 koh leng5-li7 ouh, hiong-chhin tiong2-poe3 si7 o-lo2 kah tak-chih8, chhoa7 lai5 cho3 bou2 si7 siong7 hok-khi3 ouh! Iah Ho7-lo2 se3-moe7 ma7 chin piau-ti3, chhu3-thau5 au7-boe2 koh gau5 cheng2-li2, cho3 peng5-iu2 koh u7 teh kong2 cheng5-gi7, iah chhoa7 lai5 cho3 sin-pu7 chiah si7 siong7 li2-ti3!"
        ],
        [
          "初鹿牧場出牛奶，割草飼牛上無閒，土地銀行來經營，冷凍配達銷全省，福鹿茶葉上介chheng3，彼是阿輝總統來賜名，好啉潤喉贏過凍頂，鹿野高台有人種，歡迎逐家來比並，提去比賽若著等，一斤茶米著愛八九千。王梨釋迦嘛真優勝，提來做等路人人歡迎。",
          "Chhou-lok8 bok8-tiunn5 chhut gu5-leng, koah-chhau2 chhi7-gu5 siong7 bo5-eng5, thou2-te7 gin5-hang5 lai5 keng-eng5, leng2-tong3 phoe3 tat8 siau choan5-seng2, Hok-lok8 te5-hioh8 siong7 kai3 chheng3, he si7 A-hui chong2-thong2 lai5 su3-mia5, ho2 lim jun7 au5 iann5 koe3 tang3-teng2, Lok8-ia2 ko-tai5 u7 lang5 cheng3, hoan-geng5 tak8-ke lai5 pi2-phing7, theh8 khi3 pi2-sai3 na7 tioh8-teng2, chit8 kin te5-bi2 tioh8-ai3 peh kau2 chheng. Ong5-lai5 sek-khia ma7 chin iu-seng3, theh8 lai5 cho3 tan2-lou7 lang5-lang5 hoan-geng5."
        ],
        [
          "東爿看過去是火燒島，上介出名是新生个營部，政府一清咧來掃烏，大哥小弟伊著走無路，彼若掠著，直升機著直接送東部。做人毋通做歹徒，改過自新才是有前途。",
          "Tang-peng5 khoann3--koe3-khi3 si7 Hoe2-sio-to2, siong7 kai3 chhut-mia5 si7 sin-seng e5 iann5-pou7, cheng3-hu2 it-chheng leh lai5 sau3-ou, toa7-ko sio2-ti7 i tioh8 chau2 bo5 lou7, he na7 liah8 tioh8, tit8-seng-ki tioh8 tit8-chiap sang3 tang-pou7. Cho3-lang5 m7-thang cho3 phainn2-tou5, kai2-ko3 chu7-sin chiah si7 u7 chian5-tou5."
        ],
        [
          "綠島燈塔漆白色，講是六十年前阿啄仔來建設，潛水艇真心適，沉落去海底看景色，朝日溫泉好洗浴，逐家來合唱綠島小夜曲。",
          "Lek8-to2 teng-thah chhat peh8-sek, kong2 si7 lak8-chap8 ni5 cheng5 a-tok-a2 lai5 kian3-siat, chhang3-chui2-thin7 chin sim-sek, tim5 loh8 khi3 hai2-te2 khoann3 keng2-sek, Tiau-jit8 un-choann5 ho2 se2-ek8, tak8-ke lai5 hap8-chhiunn3 lek8-to2 sio2-ia7-khek."
        ],
        [
          "南爿閣過个蘭嶼叫紅頭，有大紅頭也有小紅頭，海邊仔看去是全石頭，有雙獅頭、軍艦頭、戰車頭、水雞頭、雞母頭，唱歌跳舞是摔擋頭，暗時若有聽著鳥仔哮，彼是蘭嶼个角鴞，芳花樹頂峘峘弔，彼是蘭嶼蘭个源頭。摀空搭棚來崁草，彼是雅美族个兜，丁字褲、布一條，獨木漁船雙頭翹，卜掠飛魚彼上爻。",
          "Lam5-peng5 koh koe3 e5 Lan5-su7 kio3 Ang5-thau5, u7 Toa7-ang5-thau5 ia7 u7 Sio2-ang5-thau5, hai2-pinn-a2 khoann3 khi3 si7 choan5 chioh8-thau5, u7 siang-sai-thau5, kun-lam7-thau5, chian3-chhia-thau5, chui2-ke-thau5, ke-bu2-thau5, chhiunn3-koa thiau3-bu2 si7 siak tong3-thau5, am3-si5 na7 u7 thiann tioh8 chiau2-a2 hau2, he si7 Lan5-su7 e5 kak-siau, phang-hoe chhiu7-teng2 koan5-koan5 tiau3, he si7 Lan5-su7-lan5 e5 goan5-thau5. ou2-khang tah-penn5 lai5 kham3-chhau2, he si7 Nga2-bi2-chok8 e5 tau, teng-ji7-khou3, pou3 chit8 tiau5, tok8-bok8 hi5-chun5 siang-thau5 khiau3, beh liah8 poe-hi5 he siong7 gau5."
        ],
        [
          "南迴公路峘山一重重，高雄到台東五六點鐘，五十年來無啥改變，交通不便袂發展。益連戰先生有答應，快速公路卜開甲山前，希望毋是共阮騙，準時開工逐家有福緣。",
          "Lam5-hoe5 kong-lou7 koan5-soann chit8 teng5-teng5, Ko-hiong5 kau3 Tai5-tang gou7 lak8 tiam2-cheng, gou7-chap8 ni5 lai5 bo5 siann2 kai2-pian3, kau-thong put-pian7 be7 hoat-tian2. Iah Lian5 Chian3 sian-sinn u7 tap-eng3, khoai3-sok kong-lou7 beh khui kah soann-cheng5, hi-bang7 m7 si7 ka7 goan2 phian3, chun2-si5 khai-kang tak8-ke u7 hok-ian5."
        ],
        [
          "台東閣有真儕好景緻，時間所限一時講袂離，好山好水是好空氣，帶久人人食百二。九孔龍蝦沙西米，閣有厚厚个人情味，相招來chhit迌汝著免細膩，雙手捵開來歡迎汝胡！益台東个發展向望汝來支持，社會若進步彼是逐家个福氣，逐家个福氣。",
          "Tai5-tang koh u7 chin che7 ho2 keng2-ti3, si5-kan sou2 han7 chit8-si5 kong2 be7 li7, ho2-soann ho2-chui2 si7 ho2 khong-khi3, toa3 ku2 lang5-lang5 chiah8 pah-ji7. kau2-khang2 liong5-he5 sa-si-mi, koh u7 kau7-kau7 e5 jin5-cheng5-bi7, sio-chio lai5 chhit-tho5 li2 tioh8 bian2 se3-ji7, siang-chhiu2 thian2 khui lai5 hoan-geng5 li2 ouh! Iah Tai5-tang e5 hoat-tian2 ng3-bang7 li2 lai5 chi-chhi5, sia7-hoe7 na7 chin3-pou7 he si7 tak8-ke e5 hok-khi3, tak8-ke e5 hok-khi3."
        ]
      ],
      "篇名": "台東真正好"
    }
  ]
}
