{
  "作者": "無",
  "出版年": "2006",
  "出版者": "無",
  "文類": "演講訪談",
  "書寫系統": "漢字",
  "資料": [
    {
      "段": [
        [
          "若拄著落雨天，攏會予我想著我的阿公。想起我細漢的時，因為阿爸佮阿母無閒塊拍拼事業，姑不而將只好將我送轉去庄腳予阿公照顧。雖然阿爸佮阿母袂當陪我，猶毋擱阮阿公著親像7-11仝款，一工二十四點鐘攏陪佇我的身軀邊。",
          "Na7 tu2 tioh8 loh8-hou7-thinn, long2 e7 hou7 goa2 siunn7 tioh8 goa2 e5 a-kong. Siunn7 khi2 goa2 se3-han3 e5 si5, in-ui7 a-pa3 kap a-bu2 bo5-eng5 teh phah-piann3 su7-giap8, kou-put-ji7-chiong chi2-ho2 chiong goa2 sang3 tng2 khi3 chng-kha hou7 a-kong chiau3-kou3 . sui-jian5 a-pa3 kap a-bu2 be7-tang3 poe5 goa2, iah m7-koh goan2 a-kong tioh8 chhin-chhiunn7 7-11 kang7-khoan2, chit8 kang ji8-chap8-si3 tiam2-cheng long2 poe5 ti7 goa2 e5 sin-khu-pinn."
        ],
        [
          "會記佇細漢的時陣，我尚合意佮阿公佇落雨天，一人揭一支雨傘做伙去散步。逐擺攏嘛對庄仔頭行到庄仔尾，而且若行若開講。若是行到柑仔店，著吵欲買糖含仔來食；拄著喝玲瓏的擱撒奶阿公買佚陶物仔予我耍。啊若綴阿公去巡田水，行田岸仔路，遐著上好耍。我若行若蹋，愈蹋愈大力，有時陣邊仔擱有水雞會跳出來。看著水雞跳一下、我嘛綴伊跳一下，實在真趣味。",
          "E7 ki3-ti7 se3-han3 e5 si5-chun7, goa2 siong7 kah-i3 kap a-kong ti7 loh8-hou7-thinn, chit8 lang5 gia5 chit8 ki hou7-soann3 cho3-hoe2 khi3 san3-pou7. Tak8 pai2 long2 ma7 tui3 chng-a2-thau5 kiann5 kau3 chng-a2-boe2, ji5-chhiann2 na2 kiann5 na2 khai-kang2. Na7 si7 kiann5 kau3 kam-a2-tiam3, tioh8 chha2 beh be2 thng5-kam5-a2 lai5 chiah8; tu2 tioh8 hoah-lin-long e5 koh sai-nai a-kong be2 chhit-tho5-mih8-a2 hou7 goa2 sng2. Ah na7 toe3 a-kong khi3 sun5 chhan5-chui2, kiann5 chhan5-hoann7-a2-lou7, hia tioh8 siong7 ho2-sng2. Goa2 na2 kiann5 na2 tah8, ju2 tah8 ju2 toa7-lat8, u7 si5-chun7 pinn-a2 koh u7 chui2-ke e7 thiau3--chhut-lai5. Khoann3 tioh8 chui2-ke thiau3 chit8-e7, goa2 ma7 toe3 i thiau3 chit8-e7, sit8-chai7 chin chhu3-bi7."
        ],
        [
          "行忝仔，我佮阿公著坐踮石頭頂歇睏。佇遐會看著白翎鷥飛佇青蘢蘢的山邊，看雨滴仔佇天頂咧跳舞。雨滴落佇水窟仔內底，一滴雨水著畫一個圓箍仔，一滴、二滴、三滴……圓箍仔煞愈來愈濟。圓箍仔頂懸擱有水珠咧跳來跳去，等一下日頭若出來，落查某雨，有當時仔天頂擱會出現誠媠的虹。對阮囡仔人來講，落雨天實在真好耍。",
          "Kiann5 thiam2 a, goa2 kap a-kong tioh8 che7 tiam3 chioh8-thau5 teng2 hioh-khun3. Ti7 hia e7 khoann3 tioh8 peh8-leng5-si poe ti7 chhenn-leng-leng e5 soann-pinn, khoann3 hou7-tih-a2 ti7 thinn-teng2 leh thiau3-bu2. Hou7-tih loh8 ti7 chui2-khut-a2 lai7-te2, chit8 tih hou7-chui2 tioh8 oe7 chit8 e5 inn5-khou-a2, chit8 tih, nng7 tih, sann tih..... inn5-khou-a2 soah ju2 lai5 ju2 che7. Inn5-khou-a2 teng2-koan5 koh u7 chui2-chu leh thiau3 lai5 thiau3 khi3, tan2 chit8-e7 jit8-thau5 na7 chhut--lai5, loh8 cha-bou2-hou7, u7 tang-si5-a2 thinn-teng2 koh e7 chhut-hian7 chiann5 sui2 e5 kheng7. Tui3 goan2 gin2-a2-lang5 lai5 kong2, loh8-hou7-thinn sit8-chai7 chin ho2-sng2."
        ],
        [
          "抑若熱人的時陣，我著走出去門口埕沃雨，享受褪赤跤、蹋水窟、噴水花的趣味，彼種清涼的感覺是比泅水擱卡好。過無偌久，一定著會看著阿公拿一枝竹仔，徛佇門口喝：「啊毋緊入來，等下若是去寒著，我著共你摃尻川！」我定定走予阿公迮，逐擺攏愛沃甲澹糊糊，才會甘願予阿公帶我轉去洗身軀。",
          "Iah na7 joah8--lang5 e5 si5-chun7, goa2 tioh8 chau2 chhut khi3 mng5-khau2-tiann5 ak-hou7, hiang2-siu7 thng3-chhiah-kha, tah8 chui2-khut, phun3 chui2-hoe e5 chhu3-bi7, hit chiong2 chheng-liang5 e5 kam2-kak si7 pi2 siu5-chui2 koh-khah ho2. Koe3 bo5 joa7 ku2, it-teng7 tioh8 e7 khoann3 tioh8 a-kong theh8 chit8 ki tek-a2, khia7 ti7 mng5-khau2 hoah: “Ah m7 kin2 jip8--lai5, tan2 e7 na7 si7 khi3 koann5 tioh8, goa2 tioh8 ka7 li2 kong3 kha-chhng!” Goa2 tiann7-tiann7 chau2 hou7 a-kong jiok, tak8 pai2 long2 ai3 ak kah tam5-kou5-kou5, chiah e7 kam-goan7 hou7 a-kong chhoa7 goa2 tng2 khi3 se2 sin-khu."
        ],
        [
          "身軀若洗完，我上愛坐佇阿公的大腿，勻勻仔挲伊的下頦，若挲若看伊的目睭，阿公目晭沙微仔沙微，親像足享受的。外口雨若落，阮兩個著坐相倚，真是公孫仔仝心。阿公共我惜命命的恩情，雨落愈大我愈數念伊。今嘛若拄著落雨天，我隨想著阿公燒落仔燒落的手、阿公仁慈的目睭佮阿公好耍的喙鬚。",
          "Sin-khu na7 se2 oan5, goa2 siong7 ai3 che7 ti7 a-kong e5 toa7-thui2, un5-un5-a2 so i e5 e7-hai5, na2 so na2 khoann3 i e5 bak8-chiu, a-kong bak8-chiu sa-bi-a2 sa-bi, chhin-chhiunn7 chiok hiang2-siu7 e5. goa7-khau2 hou7 na7 loh8, goan2 nng7 e5 tioh8 che7 sio-oa2, chin si7 kong-sun-a2 kang7-sim. A-kong ka7 goa2 sioh-mia7-mia7 e5 un-cheng5, hou7 loh8 ju2 toa7 goa2 ju2 siau3-liam7 i. Chit-ma2 na7 tu2 tioh8 loh8-hou7-thinn, goa2 sui5 siunn7 tioh8 a-kong sio-lo7-a2 sio-lo7 e5 chhiu2, a-kong jin5-chu5 e5 bak8-chiu kap a-kong ho2-sng2 e5 chhui3-chhiu."
        ],
        [
          "落雨天有誠濟誠濟我佮阿公湊陣的記持，著算今嘛阿公已經無佇咧，猶毋擱天頂落落來的雨，著親像阿公對我的愛，予我擱卡有精神、擱卡有勇氣，來面對未來。",
          "Loh8-hou7-thinn u7 chiann5 che7 chiann5 che7 goa2 kap a-kong tau3-tin7 e5 ki3-ti5, tioh8 sng3 chit-ma2 a-kong i2-keng bo5 ti7 leh, iah m7-koh thinn-teng2 loh8--loh8-lai5 e5 hou7, tioh8 chhin-chhiunn7 a-kong tui3 goa2 e5 ai3, hou7 goa2 koh-khah u7 cheng-sin5, koh-khah u7 iong2-khi3, lai5 bin7-tui3 bi7-lai5."
        ]
      ],
      "篇名": "落雨天"
    }
  ]
}
