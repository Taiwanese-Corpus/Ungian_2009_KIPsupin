{
  "作者": "楊丹宏",
  "出版年": "2008",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "各位評審、各位來賓，逐家好，我是第一號，今仔日我欲演講的題目是，一句話的啟示。",
          "Kok-ui7 pheng5-sim2, kok-ui7 lai5-pin, tak8-ke ho2, goa2 si7 te7-it ho7, kin-a2-jit8 goa2 beh ian2-kang2 e5 te5-bak8 si7, chit8 ku3 oe7 e5 khe2-si7."
        ],
        [
          "頂一暫仔，爸爸買一本冊予我，冊名叫做「囡仔，先勿著急食棉糖」，這句「囡仔，先勿著急食棉糖」，予我真濟的啟示。冊皮有一張圖，一個查某囡仔企tiam3歸堆的棉糖頂懸，足想欲食的款，害我喙瀾強欲tin落來。E5～，毋閣講也奇怪，明明叫咱先勿著急食棉糖，是按怎煞閣佇冊皮頂面，畫歸堆的棉糖共咱siann5？",
          "Teng2 chit8-cham7-a2, pa-pa be2 chit8 pun2 chheh hou7 goa2, chheh-mia5 kio3-cho3 “Gin2-a2, seng mai3 tioh8-kip chiah8 mi5-thng5”, chit ku3 “gin2-a2, seng mai3 tioh8-kip chiah8 mi5-thng5”, hou7 goa2 chin che7 e5 khe2-si7. Chheh-phoe5 u7 chit8 tiunn tou5, chit8 e5 cha-bou2 gin2-a2 khia7 tiam3 kui-tui e5 mi5-thng5 teng2-koan5, chiok siunn7 beh chiah8 e5 khoan2, hai7 goa2 chhui3-noa7 kiong7-beh tin--loh8-lai5. E5~, m7-koh kong2 ia7 ki5-koai3, beng5-beng5 kio3 lan2 seng mai3 tioh8-kip chiah8 mi5-thng5, si7 an2-choann2 soah koh ti7 chheh-phoe5 teng2-bin7, oe7 kui-tui e5 mi5-thng5 ka7 lan2 siann5?"
        ],
        [
          "掀開看，冊內底講著美國Standford大學有做一個真心適的實驗，in共囡仔留佇房間內，予in一人一塊棉糖，in家己通好決定，看是欲隨共食掉，抑是閣加等十五分鐘，若是願意加等一下，到時陣就加賞伊一塊棉糖。後來in發現，有耐心、肯等待的囡仔大漢了後，無論佇功課表現抑是人佮人的關係，攏卡贏過隨就共棉糖食掉的囡仔。",
          "Hian khui khoann3, chheh lai7-te2 kong2 tioh8 Bi2-kok Standford tai7-hak8 u7 cho3 chit8 e5 chin sim-sek e5 sit8-giam7, in ka7 gin2-a2 lau5 ti7 pang5-keng lai7, hou7 in chit8 lang5 chit8 te3 mi5-thng5, in ka-ti7 thang ho2 koat-teng7, khoann3 si7 beh sui5 ka7 chiah8 tiau7, iah si7 koh ke tan2 chap8-gou7 hun-cheng, na7 si7 goan7-i3 ke tan2 chit8-e7, kau3 si5-chun7 to7 ke siunn2 i chit8 te3 mi5-thng5. Au7-lai5 in hoat-hian7, u7 nai7-sim, kheng2 tan2-thai7 e5 gin2-a2 toa7-han3 liau2-au7, bo5-lun7 ti7 kong-kho3 piau2-hian7 iah si7 lang5 kah lang5 e5 koan-he7, long2 khah iann5 koe3 sui5 to7 ka7 mi5-thng5 chiah8 tiau7 e5 gin2-a2."
        ],
        [
          "哦！原來是按呢，雖然畫hiah濟棉糖共咱siann5，其實是欲考驗咱的意志。這本冊讀了，予我知影冷靜思考實在是足重要。我想著逐擺欲考試進前，爸爸媽媽會暫時boai3 chhoa7阮出去sng2，愛阮佇厝內好好仔讀冊，有一擺我放放、無認真讀，想講時到時當，無米才來煮蕃薯湯，結果考試的成績出來，我考了土土土，提著考卷的時心內真艱苦，忍袂tiau5，煞佇教室內就哮出來。",
          "Ou5! Goan5-lai5 si7 an2-ne, sui-jian5 oe7 hiah che7 mi5-thng5 ka7 lan2 siann5, ki5-sit8 si7 beh kho2-giam7 lan2 e5 i3-chi3. Chit pun2 chheh thak8 liau2, hou7 goa2 chai-iann2 leng2-cheng7 su-kho2 sit8-chai7 si7 chiok tiong7-iau3. Goa2 siunn7 tioh8 tak8 pai2 beh kho2-chhi3 chin3-cheng5, pa-pa ma-ma e7 chiam7-si5 boai3 chhoa7 goan2 chhut khi3 sng2, ai3 goan2 ti7 chhu3-lai7 ho2-ho2-a2 thak8-chheh, u7 chit8 pai2 goa2 hong3-hong3, bo5 jin7-chin thak8, siunn7 kong2 si5 kau3 si5 tng, bo5 bi2 chiah lai5 chu2 han-chi5-thng, kiat-ko2 kho2-chhi3 e5 seng5-chek chhut--lai5, goa2 kho2 liau2 thou5-thou5-thou5, theh8 tioh8 kho2-kng3 e5 si5 sim-lai7 chin kan-khou2, jim2 be7 tiau5, soah ti7 kau3-sek lai7 to7 hau2--chhut-lai5."
        ],
        [
          "猶閣有一擺，我看人佇舞台頂演奏鋼琴，心內真欣羨，共媽媽講我嘛欲上台表演，展我的工夫，媽媽講，你mai3看人上台表演才短短幾分鐘，ka2-na2足輕鬆共款，實際上人欲上台進前，攏愛經過一擺閣一擺不斷的練習，才有可能上台演出，台頂十分鐘，台下十年工，就是這個意思。",
          "Iau2 koh u7 chit8 pai2, goa2 khoann3 lang5 ti7 bu2-tai5 teng2 ian2-chau3 kng3-khim5, sim-lai7 chin him-sian7, ka7 ma-ma kong2 goa2 ma7 beh chiunn7-tai5 piau2-ian2, tian2 goa2 e5 kang-hu, ma-ma kong2, li2 mai3 khoann3 lang5 chiunn7-tai5 piau2-ian2 chiah te2-te2 kui2 hun-cheng, ka2-na2 chiok khin-sang kang7-khoan2, sit8-che3 siong7 lang5 beh chiunn7-tai5 chin3-cheng5, long2 ai3 keng-koe3 chit8 pai2 koh chit8 pai2 put-toan7 e5 lian7-sip8, chiah u7 kho2-leng5 chiunn7-tai5 ian2-chhut, tai5-teng2 chap8 hun-cheng, tai5-ha7 chap8 ni5 kang, to7 si7 chit e5 i3-su3."
        ],
        [
          "爸爸共我講，機會是留予已經準備好的人，若是家己準備好，機會來的時，就會當來把握；假使完全無準備，煞講準備好a，一支嘴胡累累，空嘴哺舌，講著全頭路，做的無半步，結果共代誌舞甲花ko5-ko5，he攏是無影的。",
          "Pa-pa ka7 goa2 kong2, ki-hoe7 si7 lau5 hou7 i2-keng chun2-pi7 ho2 e5 lang5, na7 si7 ka-ti7 chun2-pi7 ho2, ki-hoe7 lai5 e5 si5, to7 e7-tang3 lai5 pa2-ak; ka2-su2 oan5-choan5 bo5 chun2-pi7, soah kong2 chun2-pi7 ho2 a, chit8 ki chhui3 hou5-lui3-lui3, khang-chhui3 pou7-chih8, kong2 tioh8 choan5 thau5-lou7, cho3 e5 bo5 poann3-pou7, kiat-ko2 ka7 tai7-chi3 bu2 kah hoe-ko5-ko5, he long2 si7 bo5-iann2 e5."
        ],
        [
          "咱台灣的俗語話講：「食緊弄破碗。」有時陣咱著急欲做一項代誌，若傷過倉碰，無好好仔計畫，顛倒會離目標愈遠。另外一句俗語話講：「大隻雞慢啼。」輸贏是看後日，毋是短短的目前，人講好酒沈甕底，好戲看煞尾，嘛是這個意思。",
          "Lan2 Tai5-oan5 e5 siok8-gi2-oe7 kong2: “Chiah8 kin2 long3 phoa3 oann2.” U7 si5-chun7 lan2 tioh8-kip beh cho3 chit8 hang7 tai7-chi3, na7 siunn koe3 chhong-pong7, bo5 ho2-ho2-a2 ke3-oe7, tian-to3 e7 li7 bok8-piau ju2 hng7. Leng7-goa7 chit8 ku3 siok8-gi2-oe7 kong2: “Toa7 chiah ke ban7 thi5.” Su-iann5 si7 khoann3 au7-jit8, m7 si7 te2-te2 e5 bok8-chian5, lang5 kong2 ho2-chiu2 tim5 ang3-te2, ho2-hi3 khoann3 soah-boe2, ma7 si7 chit e5 i3-su3."
        ],
        [
          "若準是你，你敢欲著急共棉糖食食去，抑是欲先做好準備，才來享受成果？我的演講到遮結束，感謝逐家聽我講，祝福逐家攏會當先苦後甜，富貴萬年，擼力！",
          "Na7-chun2 si7 li2, li2 kam2 beh tioh8-kip ka7 mi5-thng5 chiah8 chiah8 khi3, iah si7 beh seng cho3 ho2 chun2-pi7, chiah lai5 hiang2-siu7 seng5-ko2? Goa2 e5 ian2-kang2 kau3 chia kiat-sok, kam2-sia7 tak8-ke thiann goa2 kong2, chiok-hok tak8-ke long2 e7-tang3 seng khou2 au7 tinn, hu3-kui3 ban7-ni5, lou2-lat8!"
        ]
      ],
      "篇名": "一句話的啟示"
    }
  ]
}
