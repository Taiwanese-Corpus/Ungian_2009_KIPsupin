{
  "作者": "陳金順",
  "出版年": "2008",
  "出版者": "台文戰線",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "話頭：胡長松佇現此時的台語文學界，通講是相對較少年的一位寫手。伊自1995年投入文學創作，短短幾冬，就創作三本華語長篇小說。2000年以後，受前輩作家宋澤萊鼓勵、支持，閣再加上本身對台語文學的使命感，伊全力潦落台語詩文創作。到tann出版台語短篇小說集《燈塔下》、《槍聲》；台語詩集《棋盤街路的城 市》。主編過《台灣E文藝》、《台文戰線》兩份文學雜誌。這陣，伊下決心為台語文學砌造萬年久遠的根基，創作到目前為止猶tsiann5缺欠的長篇小說。胡長松無論是寫詩、寫小說，伊總會徛在故鄉的地平線，描寫熱帶港都的深情內裡。下底是阮的專訪。",
          "Oe7-thau5: Ou5 Tiong5-siong5 ti7 hian7-chhu2-si5 e5 Tai5-gi2 bun5-hak8-kai3, thang kong2 si7 siong-tui3 khah siau3-lian5 e5 chit8 ui7 sia2-chhiu2. I chu7 1995 ni5 tau5-jip8 bun5-hak8 chhong3-chok, te2-te2 kui2 tang, to7 chhong3-chok sann pun2 Hoa5-gi2 tng5-phinn siau2-soat. 2000 ni5 i2-au7, siu7 chian5-poe3 chok-ka Song3 Tek8-lai5 kou2-le7, chi-chhi5, koh-chai3 ka-siong7 pun2-sin tui3 Tai5-gi2 bun5-hak8 e5 su2-beng7-kam2, i choan5-lek8 liau5 loh8 Tai5-gi2 si-bun5 chhong3-chok. Kau3 tann chhut-pan2 Tai5-gi2 te2-phinn siau2-soat-chip8 “Teng-thah-ha7”, “Chheng3-siann”; Tai5-gi2 si-chip8 “Ki5-poann5 ke-lou7 e5 siann5-chhi7”. Chu2-pian koe3 “Tai5-oan5 E bun5-ge7”, “Tai5-bun5 Chian3-soann3” nng7 hun7 bun5-hak8 chap8-chi3. Chit-chun7, i ha7 koat-sim ui7 Tai5-gi2 bun5-hak8 khi2-cho7 ban7-ni5 kiu2-oan2 e5 kin-ki, chhong3-chok kau3 bok8-chian5 ui5-chi2 iau2 chiann5 khoeh-khiam3 e5 tng5-phinn siau2-soat. Ou5 Tiong5-siong5 bo5-lun7 si7 sia2-si, sia2 siau2-soat, i chong2 e7 khia7 ti7 kou3-hiong e5 te7-peng5-soann3, biau5-sia2 jiat8-tai7 kang2-tou e5 chhim-cheng5 lai7-li2. E7-te2 si7 goan2 e5 choan-hong2."
        ],
        [
          "陳金順：胡長松1973年出世佇高雄，伊的故鄉踮在古早的內惟埤彼角勢。想欲請問長松，你細漢時陣故鄉的景緻，佮tsit-ma2有偌大的增差？另外，ma7請你簡單紹介你的家族？",
          "Tan5 Kim-sun7: Ou5 Tiong5-siong5 1973 ni5 chhut-si3 ti7 Ko-hiong5, i e5 kou3-hiong tiam3 ti7 kou2-cha2 e5 Lai7-ui5-pi hit kak-si3. Siunn7 beh chhiann2-mng7 Tiong5-siong5, li2 se3-han3 si5-chun7 kou3-hiong e5 keng2-ti3, kap chit-ma2 u7 joa7 toa7 e5 cheng-chha? Leng7-goa7, ma7 chhiann2 li2 kan2-tan siau7-kai3 li2 e5 ka-chok8?"
        ],
        [
          "胡長松：金順兄，真多謝！我確實是高雄內惟人，內惟即個所在，佇打狗山（也道是鼓山、柴山、壽山）的東北爿山腳，她的東爿較早有一個埤叫做內惟埤，是高雄市上大的埤 潭，阮厝偎埤墘無遠。印象中，細漢時的內惟是真庄腳的所在，內惟埤的四箍圍是一大片田洋，佇我十歲晉前，內惟埤猶佇咧，毋過，雄雄有人位埤墘thun7 土，短短幾年間，內惟埤消失去，原底內惟埤的所在，遂變做廢五金工廠俱樂部；續落，美術館園區佇內惟埤起起來，即馬嘛有一個湖佇hin,毋過he是人工 湖，已經毋是我細漢時的內惟埤。即馬的內惟埤即箍圍當然已經看無田洋，因為有美術館佮柴山，遮即馬是高雄市真好的住宅區；阮兜後壁，有幾欉較早佇內惟埤墘的大欉樹仔，佳哉干那猶佇咧，我細漢的時，常在佇hia蹉跎，he是我記智內面內惟埤存在過的證據。",
          "Ou5 Tiong5-siong5: Kim-sun7 hiann, chin to-sia7! Goa2 khak-sit8 si7 Ko-hiong5 Lai7-ui5 lang5, Lai7-ui5 chit e5 sou2-chai7, ti7 Tann2-kau2-soann (ia7 to7-si7 Kou2-soann, Chha5-soann, Siu7-soann) e5 tang-pak-peng5 soann-kha, i e5 tang-peng5 khah-cha2 u7 chit8 e5 pi kio3-cho3 Lai7-ui5-pi, si7 Ko-hiong5 chhi7 siong7 toa7 e5 pi-tham5, goan2 chhu3 oa2 pi-kinn5 bo5 hng7. In3-siong2 tiong, se3-han3-si5 e5 Lai7-ui5 si7 chin chng-kha e5 sou2-chai7, Lai7-ui5-pi e5 si3-khou-ui5 si7 chit8-toa7-phian3 chhan5-iunn5, ti7 goa2 chap8 hoe3 chin3-cheng5, Lai7-ui5-pi iau2 ti7--leh, m7-koh, hiong5-hiong5 u7 lang5 ui3 pi-kinn5 thun7-thou5, te2-te2 kui2 ni5 kan, Lai7-ui5-pi siau-sit--khi3, goan5-te2 Lai7-ui5-pi e5 sou2-chai7, soah pinn3-cho3 hui3-ngou2-kim kang-chhiunn2 ku7-lok8-pou7; soa3--loh8, bi2-sut8-koan2 oan5-khu ti7 Lai7-ui5-pi khi2--khi2-lai5, chit-ma2 ma7 u7 chit8 e5 ou5 ti7 hin, m7-koh he si7 jin5-kang-ou5, i2-keng m7 si7 goa2 se3-han3-si5 e5 Lai7-ui5-pi. Chit-ma2 e5 Lai7-ui5-pi chit khou-ui5 tong-jian5 i2-keng khoann3 bo5 chhan5-iunn5, in-ui7 u7 bi2-sut8-koan2 kap Chha5-soann, chia chit-ma2 si7 Ko-hiong5 chhi7 chin ho2 e5 chu7-theh8-khu; goan2 tau au7-piah, u7 kui2 chang5 khah-cha2 ti7 Lai7-ui5-pi-kinn5 e5 toa7-chang5 chhiu7-a2, ka-chai3 ka2-na2 iau2 ti7--leh, goa2 se3-han3 e5 si5, chhiang5-chai7 ti7 hia chhit-tho5, he si7 goa2 ki3-ti3 lai7-bin7 Lai7-ui5-pi chun5-chai7--koe3 e5 cheng3-ki3."
        ],
        [
          "講著我的家族，我有一份阮老爸予我的日本時代的戶口謄本佮親族內序大人留落來的簡單的族譜，hin看會著我八代前的祖先的名字，可見我的父族佇內惟已經徛居真久，應當有超過二百冬。另外，就我所知影，我的查某祖、我的內嬤、我的外嬤攏是打狗山西爿的柴山人（我的內嬤佮外嬤細漢攏peh過一個山嶺過來內惟即爿讀公學校，道是即馬的內惟國小）；阿我的外公，是柴山北爿漁村桃仔園的人，四百年前，hia叫做堯港，位日本時代，hia變做左營軍港，桃仔園人夆趕走，真濟搬來內惟，這是母族的大概的情形。另外是妻族，我的丈人爸是旗後人，我的丈姆是台南柳營人，阮太太的外嬤是台南六甲人，好定她八佇田裡看過八田與一咧！",
          "Kong2 tioh8 goa2 e5 ka-chok8, goa2 u7 chit8 hun7 goan2 lau7-pe7 hou7--goa2 e5 Jit8-pun2 si5-tai7 e5 hou7-khau2 theng5-pun2 kap chhin-chok8 lai7 si7-toa7-lang5 lau5--loh8-lai5 e5 kan2-tan e5 chok8-phou2, hin khoann3 e7 tioh8 goa2 peh tai7 cheng5 e5 chou2-sian e5 mia5-ji7, kho2-kian3 goa2 e5 hu7-chok8 ti7 Lai7-ui5 i2-keng khia7-ki chin ku2, eng3-tong u7 chhiau-koe3 nng7-pah tang. Leng7-goa7, chiu7 goa2 sou2 chai-iann2, goa2 e5 cha-bou2-chou2, goa2 e5 lai7-ma2, goa2 e5 goa7-ma2 long2 si7 Tann2-kau2-soann sai-peng5 e5 Chha5-soann lang5 (goa2 e5 lai7-ma2 kap goa7-ma2 se3-han3 long2 peh koe3 chit8 e5 soann-nia2 koe3 lai5 Lai7-ui5 chit peng5 thak8 kong-hak8-hau7, to7-si7 chit-ma2 e5 Lai7-ui5 Kok-sio2); ah goa2 e5 goa7-kong, si7 Chha5-soann pak-peng5 hi5-chhoan Tho5-a2-hng5 e5 lang5, si3-pah ni5 cheng5, hia kio3-cho3 Giau5-kang2, ui3 Jit8-pun2 si5-tai7, hia pinn3-cho3 Cho2-iann5 kun-kang2, Tho5-a2-hng5 lang5 hong5 koann2-chau2, chin che7 poann lai5 Lai7-ui5, che si7 bu2-chok8 e5 tai7-khai3 e5 cheng5-heng5. Leng7-goa7 si7 chhe-chok8, goa2 e5 tiunn7-lang5-pa5 si7 Ki5-au7 lang5, goa2 e5 tiunn7-m2 si7 Tai5-lam5 Liu2-iann5 lang5, goan2 thai3-thai3 e5 goa7-ma2 si7 Tai5-lam5 Lak8-kah lang5, ho2-tiann7 i bat ti7 chhan5--nih khoann3 koe3 Pat-tian5 U2-it leh!"
        ],
        [
          "陳金順：〈綠色光線，薄霧e5早起〉是長松七冬前寫的詩。詩內講著你小學一年入學彼工，恁媽媽tshua7你去學校的情景。Kiam2-tshai2 he是你頭擺穿皮鞋，袂慣勢想欲褪掉。Ma7有講著媽媽做粗重pit-sun5的手po5。另外一首詩〈下課時間〉，講著媽媽佇點仔膠路耙粟仔的情景。敢會當簡單素描，細漢的時陣媽媽佇你心目中的形象？我捌佇你tsit-ma2的徛家看過阿姆，ui3伊ting5-sun5的目睭，我直覺伊必然有平埔族的血統。關係這點，你的認知是安怎？",
          "Tan5 Kim-sun7: “Lek8-sek Kng-soann3, poh8-bu7 e5 chai2-khi2” si7 Tiong5-siong5 chhit tang cheng5 sia2 e5 si. Si lai7 kong2 tioh8 li2 sio2-hak8 it-ni5 jip8-hak8 hit kang, lin2 ma-ma chhoa7 li2 khi3 hak8-hau7 e5 cheng5-keng2. Kiam2-chhai2 he si7 li2 thau5-pai2 chheng7 phoe5-e5, be7 koan3-si3 siunn7 beh thng3 tiau7. Ma7 u7 kong2 tioh8 ma-ma cho3 chhou-tang7 pit-sun5 e5 chhiu2-po5. Leng7-goa7 chit8 siu2 si “Ha7-kho3 Si5-kan”, kong2 tioh8 ma-ma ti7 tiam2-a2-ka-lou7 pe5 chhek-a2 e5 cheng5-keng2. Kam2 e7-tang3 kan2-tan sou3-biau5, se3-han3 e5 si5-chun7 ma-ma ti7 li2 sim-bak8 tiong e5 heng5-siong7? Goa2 bat ti7 li2 chit-ma2 e5 khia7-ke khoann3 koe3 a-m2, ui3 i teng5-sun5 e5 bak8-chiu, goa2 tit8-kak i pit-jian5 u7 penn5-pou-chok8 e5 hoeh-thong2. Koan-he7 chit tiam2, li2 e5 jin7-ti si7 an2-choann2?"
        ],
        [
          "胡長松：我有阮媽媽結婚前的相片，穿一su洋裝，是真嫷的小姐，毋過he佮我自細漢以來的印象攏無仝。自細漢，媽媽的形象道是規身軀汗、操勞、面捷捷予日頭佮灶腳的火爐hann5甲紅貢貢。阮兜是大內底（大家族仔），閣做田，sit頭真濟，一個新婦除了做，嘛是做。她的手婆確實道是彼款日也做、暝也做，做甲pit-sun5去的手婆；而且，因為是佇大家族仔做新婦，她為阮遮囡仔的犧牲閣愈大。媽媽的另外一個形象道是堅強。她疼阮，知影我愛讀冊，無錢嘛標會仔買冊予我。",
          "Ou5 Tiong5-siong5: Goa2 u7 goan2 ma-ma kiat-hun cheng5 e5 siong3-phinn3, chheng7 chit8 su iunn5-chong, si7 chin sui2 e5 sio2-chia2, m7-koh he kap goa2 chu7 se3-han3 i2-lai5 e5 in3-siong2 long2 bo5 kang5. Chu7 se3-han3, ma-ma e5 heng5-siong7 to7-si7 kui sin-khu koann7, chhau-lo5, bin7 chiap8-chiap8 hou7 jit8-thau5 kap chau3-kha e5 hoe2-lou5 hann5 kah ang5-kong3-kong3. Goan2 tau si7 toa7-lai7-te2 (toa7-ka-chok8-a2), koh choh-chhan5, sit-thau5 chin che7, chit8 e5 sin-pu7 tu5-liau2 cho3, ma7 si7 cho3. I e5 chhiu2-po5 khak-sit8 to7-si7 hit khoan2 jit8 ia7 cho3, me5 ia7 cho3, cho3 kah pit-sun5--khi3 e5 chhiu2-po5; ji5-chhiann2, in-ui7 si7 ti7 toa7-ka-chok8-a2 cho3 sin-pu7, i ui7 goan2 chia gin2-a2 e5 hi-seng koh ju2 toa7. Ma-ma e5 leng7-goa7 chit8 e5 heng5-siong7 to7-si7 kian-kiong5. I thiann3--goan2, chai-iann2 goa2 ai3 thak8-chheh, bo5 chinn5 ma7 pio hoe7-a2 be2 chheh hou7--goa2."
        ],
        [
          "講著平埔，我嘛感覺她好定有平埔的血統，阮外公彼爿的序大人，逐個面顱仔攏真深，目睭大蕾ting5-sun5，骨骼硬閣勇，尤其個性是tiau5直熱情，所以我認為我的確是平埔的後代無毋著啦，毋過真可惜，除了「有唐山公無唐山嬤」即個常識，我目前猶揣無具體的證據。",
          "Kong2 tioh8 penn5-pou, goa2 ma7 kam2-kak i ho2-tiann7 u7 penn5-pou e5 hoeh-thong2, goan2 goa7-kong hit peng5 e5 si7-toa7-lang5, tak8-e5 bin7-lou5-a2 long2 chin chhim, bak8-chiu toa7-lui2 ting5-sun5, kut-keh teng7 koh iong2, iu5-ki5 ko3-seng3 si7 tiau5-tit8 jiat8-cheng5, sou2-i2 goa2 jin7-ui7 goa2 tek-khak si7 penn5-pou e5 hio7-tai7 bo5 m7-tioh8--lah, m7-koh chin kho2-sioh, tu5-liau2 “u7 Tng5-soann-kong bo5 Tng5-soann-ma2” chit e5 siong5-sek, goa2 bok8-chian5 iau2 chhoe7 bo5 ku7-the2 e5 cheng3-ki3."
        ],
        [
          "陳金順：長松，你敢猶會記你是自tang時起kah意著文學這種物件？初開始，攏是讀啥物款的文學冊？敢有親像濟濟創作者，細漢的時陣捌投稿予《國語日報》？",
          "Tan5 Kim-sun7: Tiong5-siong5, li2 kam2 iau2 e7 ki3 li2 si7 chu7 tang-si5 khi2 kah-i3 tioh8 bun5-hak8 chit chiong2 mih8-kiann7? Chhou khai-si2, long2 si7 thak8 siann2-mih khoan2 e5 bun5-hak8-chheh? Kam2 u7 chhin-chhiunn7 che7-che7 chhong3-chok-chia2, se3-han3 e5 si5-chun7 bat tau5-ko2 hou7 “Kok-gi2 Jit8-po3”?"
        ],
        [
          "胡長松：我 無印象有投稿予《國語日報》過，毋拘，印象中，小學三四年的時，有一篇文章干那八值《中華日報》發表，我無給khioh落來。我自細漢愛讀故事冊，比如講 小學位八字道愛讀改寫過的《西遊記》、《金銀島》、《荒島歷險記》、《鐘樓怪人》即類的故事冊，毋過當然無意識著講he是「文學」。有意識著家己可能甲意 「文學」即項物件，是國小五六年左右。阮媽媽位推銷員hia一勁頭買幾咯套精裝冊，其中一套是紅皮的《世界文學全集》，一套是藍皮的《Nobel文學獎全 集》，攏真大抱。彼抱《世界文學全集》有真濟西方古典、傳奇、浪漫文學，正是初期予我認八西方文學的門窗；位《奧德賽》、《希臘神話故事》、《圓桌武 士》、《亞瑟王傳奇》到《金銀島》、《地心歷險記》、《昆蟲記》、《洞窟女王》、《所羅門王的寶藏》、《基度山恩仇記》、《塊肉餘生記》等等，伴我度過整個青少年的初期，是我文學啟蒙的一抱冊。彼時陣我嘛會看《Nobel文學獎全集》，毋過時常感覺內容傷深看無，只好囥咧ing5-ia。《Nobel文學獎全集》 一直囥到我讀碩士佇《台灣新文學》頂面開始發表小說，才有法度閣提出來看。另外，大約佇1988年我讀高中開始，我接觸著黃春明、宋澤萊、林雙不、洪醒夫 的文學，感覺真愛讀，he是我有意識著家己甲意台灣鄉土文學的開始。",
          "Ou5 Tiong5-siong5: Goa2 bo5 in3-siong2 u7 tau5-ko2 hou7 “Kok-gi2 Jit8-po3” koe3, m7-ku2, in3-siong2 tiong, sio2-hak8 sann-si3 ni5 e5 si5, u7 chit8 phinn bun5-chiunn ka2-na2 bat ti7 “Tiong-hoa5 Jit8-po3” hoat-piau2, goa2 bo5 ka7 khioh--loh8-lai5. Goa2 chu7 se3-han3 ai3 thak8 kou3-su7-chheh, pi2-ju5 kong2 sio2-hak8 ui3 bat-ji7 to7 ai3 thak8 kai2-sia2--koe3 e5 “Se-iu5-ki3”, “Kim-gin5-to2”, “Hong-to2 Lek8-hiam2-ki3”, “Cheng-lau5 Koai3-lang5” chit lui7 e5 kou3-su7-chheh, m7-koh tong-jian5 bo5 i3-sek tioh8 kong2 he si7 “bun5-hak8”. U7 i3-sek tioh8 ka-ti7 kho2-leng5 kah-i3 “bun5-hak8” chit hang7 mih8-kiann7, si7 kok-sio2 gou7-lak8 ni5 cho2-iu7. Goan2 ma-ma ui3 chhui-siau-oan5 hia chit8 kin3-thau5 be2 kui2-lo7 tho3 cheng-chong-chheh, ki5-tiong chit8 tho3 si7 ang5-phoe5 e5 “Se3-kai3 Bun5-hak8 Choan5-chip8”, chit8 tho3 si7 na5-phoe5 e5 “Nobel Bun5-hak8-chiong2 Choan5-chip8”, long2 chin toa7-pho7. Hit pho7 “Se3-kai3 Bun5-hak8 Choan5-chip8” u7 chin che7 se-hng kou2-tian2, thoan5-ki5, long7-ban7 bun5-hak8, chiann3 si7 chhou-ki5 hou7 goa2 jin7-bat se-hng bun5-hak8 e5 mng5-thang; ui3 “O3-tek-sai3”, “Hi-liap8 Sin5-oe7 Kou3-su7”, “Inn5-toh Bu2-su7”, “A-sek-ong5 Thoan5-ki5” kau3 “Kim-gin5-to2”, “Te7-sim Lek8-hiam2-ki3”, “Khun-thang5-ki3”, “Tong7-khut Lu2-ong5”, “Sou2-lo5-bun5-ong5 e5 Po2-chong5”, “Ki-tou7-san Un-siu5-ki3”, “Khoai3-jiok8 I5-seng-ki3” teng2-teng2, phoann7 goa2 tou7 koe3 cheng2-ko3 chheng-siau3-lian5 e5 chhou-ki5, si7 goa2 bun5-hak8 khe2-beng5 e5 chit8 pho7 chheh. Hit si5-chun7 goa2 ma7 e7 khoann3 “Nobel Bun5-hak8-chiong2 Choan5-chip8”, m7-koh si5-siong5 kam2-kak loe7-iong5 siunn chhim khoann3 bo5, chi2-ho2 khng3 leh eng5-ia. “Nobel Bun5-hak8-chiong2 Choan5-chip8” it-tit8 khng3 kau3 goa2 thak8 sek-su7 ti7 “Tai5-oan5 Sin-bun5-hak8” teng2-bin7 khai-si2 hoat-piau2 siau2-soat, chiah u7 hoat-tou7 koh theh8 chhut lai5 khoann3. Leng7-goa7, tai7-iok ti7 1988 ni5 goa2 thak8 ko-tiong khai-si2, goa2 chiap-chhiok tioh8 Ng5 Chhun-beng5, Song3 Tek8-lai5, Lim5 Siang-put, Ang5 Chhenn2-hu e5 bun5-hak8, kam2-kak chin ai3 thak8, he si7 goa2 u7 i3-sek tioh8 ka-ti7 kah-i3 Tai5-oan5 hiong-thou2 bun5-hak8 e5 khai-si2."
        ],
        [
          "陳金順：你大學佮研究所碩士班期間，攏是讀資訊工程。毋知當初是啥物原因，予你選擇這個科系？是個人興趣？抑是受社會價值觀影響之下的選擇？這參你出社會食頭路了後的空課，好親像有tsiann5大的關聯。讀資訊工程，對你日後從事文學創作，敢有啥物明顯的影響抑是幫贊？",
          "Tan5 Kim-sun7: Li2 tai7-hak8 kap gian2-kiu3-sou2 sek-su7-pan ki5-kan, long2 si7 thak8 chu-sin3 kang-teng5. M7 chai tong-chhou si7 siann2-mih goan5-in, hou7 li2 soan2-tek chit e5 kho-he7? Si7 ko3-jin5 heng3-chhu3? Iah si7 siu7 sia7-hoe7 ke3-tat8-koan eng2-hiong2 chi ha7 e5 soan2-tek? Che chham li2 chhut sia7-hoe7 chiah8-thau5-lou7 liau2-au7 e5 khang-khoe3, ho2 chhin-chhiunn7 u7 chiann5 toa7 e5 koan-lian5. Thak8 chu-sin3 kang-teng5, tui3 li2 jit8-au7 chiong5-su7 bun5-hak8 chhong3-chok, kam2 u7 siann2-mih beng5-hian2 e5 eng2-hiong2 iah si7 pang-chan7?"
        ],
        [
          "胡長松：我當初時選資訊工程（Computer Science）的科系來讀，純粹受著社會價值觀的影響，照分數填志願，嘛感覺即個科系好定較趁有吃，無特別的理由。當然，即個選擇直接影響我日後出社會所揣的頭路。資訊工程是硬砰砰的理科知識，對我的文學咁有幫贊？我認為並無直接的關係，不過，真實際的是，一直是即個知識io飼我的家庭，這是我寫文學的條件。另外，資訊工程有真濟邏輯的訓練，某一個程度來講，已經成做我思考問題的習慣，難免嘛會影響我佇文學內面思考的方式。我八寫過一個超過十萬行的大程式，位無到有所需要的組織佮創作的氣力並袂輸一篇長篇小說，位遮來看，二者之間干那有淡薄仔相像。我想嘛是互相刺激、訓練啦。我目前所想會到的關係是按呢。",
          "Ou5 Tiong5-siong5: Goa2 tong-chhoe-si5 soan2 chu-sin3 kang-teng5 (Computer Science) e5 kho-he7 lai5 thak8, sun5-chhui3 siu7 tioh8 sia7-hoe7 ke3-tat8-koan e5 eng2-hiong2, chiau3 hun-sou3 thiam7 chi3-goan7, ma7 kam2-kak chit e5 kho-he7 ho2-tiann7 khah than3 u7 chiah8, bo5 tek8-piat8 e5 li2-iu5. Tong-jian5, chit e5 soan2-tek tit8-chiap eng2-hiong2 goa2 jit8-au7 chhut sia7-hoe7 sou2 chhoe7 e5 thau5-lou7. chu-sin3 kang-teng5 si7 nge7-piang3-piang3 e5 li2-kho ti3-sek, tui3 goa2 e5 bun5-hak8 kam2 u7 pang-chan7? Goa2 jin7-ui7 peng7 bo5 tit8-chiap e5 koan-he7, put-ko3, chin sit8-che3--e5 si7, it-tit8 si7 chit e5 ti3-sek io-chhi7 goa2 e5 ka-teng5, che si7 goa2 sia2 bun5-hak8 e5 tiau5-kiann7. Leng7-goa7, chu-sin3 kang-teng5 u7 chin che7 lo5-chit e5 hun3-lian7, bou2 chit8 e5 theng5-tou7 lai5 kong2, i2-keng chiann5-cho3 goa2 su-kho2 bun7-te5 e5 sip8-koan3, lan5-bian2 ma7 e7 eng2-hiong2 goa2 ti7 bun5-hak8 lai7-bin7 su-kho2 e5 hong-sek. Goa2 bat sia2 koe3 chit8 e5 chhiau-koe3 chap8-ban7 hang5 e5 toa7-teng5-sek, ui3 bo5 kau3 u7 sou2 su-iau3 e5 chou-chit kap chhong3-chok e5 khui3-lat8 peng7 be7-su chit8 phinn tng5-phinn siau2-soat, ui3 chia lai5 khoann3, nng7 chia2 chi-kan ka2-na2 u7 tam7-poh8-a2 sio-siang7. Goa2 siunn7 ma7 si7 hou7-siong chhi3-khek, hun3-lian7--lah. Goa2 bok8-chian5 sou2 siunn7 e7 kau3 e5 koan-he7 si7 an2-ne."
        ],
        [
          "陳金順：1995年《台灣新文學》創刊。對你來講，這應該是正式踏出文學創作的頭一步。你是佇啥物情形之下，知影這份文學雜誌？自第幾期開始投稿？初期你參主編宋澤萊先生的互動，敢有啥物較特別的所在佮記智？",
          "Tan5 Kim-sun7: 1995 ni5 “Tai5-oan5 Sin-bun5-hak8” chhong3-khan. Tui3 li2 lai5 kong2, che eng3-kai si7 cheng3-sek tah8 chhut bun5-hak8 chhong3-chok e5 thau5-chit8-pou7. Li2 si7 ti7 siann2-mih cheng5-heng5 chi ha7, chai-iann2 chit hun7 bun5-hak8 chap8-chi3? Chu7 te7 kui2 ki5 khai-si2 tau5-ko2? Chhou-ki5 li2 chham chu2-pian Song3 Tek8-lai5 sian-sinn e5 hou7-tong7, kam2 u7 siann2-mih khah tek8-piat8 e5 sou2-chai7 kap ki3-ti3?"
        ],
        [
          "胡長松：其實我佇1990年八參加高中的文學獎，寫過一篇短篇小說得著第二名，認真講，he才是試寫文學的尚開始。毋過，大學四年我攏無閣寫，一直到1995年佇學校的冊店看著《台灣新文學》即本雜誌的創刊號。我講過，事實上我佇高中道讀宋澤萊先生的小說，所以，當伊佇刊物鼓舞少年輩提筆起來寫，我道真想欲閣試看覓咧。所以，我道根據生活中的一個經驗寫出一篇散文『叔叔, 那他會不會好？』投過去，想袂到，過幾日後，宋澤萊先生道敲電話來。伊表示彼篇散文會登佇第三 期。我真歡喜，而且，會使透過電話向我所欽佩的作家直接請教，對我來講是一個難忘的記智，我嘛感覺真光榮。我會記宋澤萊先生佇電話中講我的敘述真有「章法」，講我真有寫小說的「潛力」。這對我是足大的鼓勵。我心肝內道講好，我寫一篇小說予逐家看！結果我開一、二個月，寫出一篇失敗的中篇寄予伊，伊隨閣敲 電話來阮厝裡，講彼篇袂用得，傷囉唆，有啥物款啥物款的問題，建議我學習剪裁，建議我會使讀寡歐美作家親像Maupassant的作品，等等。我照伊的建議做，特別研究 Maupassant的敘述技術，續落，道模仿彼個技術寫出『新墳上的回憶』即篇短篇小說。即擺我總算通過宋澤萊的標準，伊講我彼篇小說「『一氣呵成』，袂bai2」。按呢，我正式踏入小說創作的路。佇幾個月的時間內我陸續寫出超過三十篇的短篇小說，逐篇攏寄予宋澤萊看，阿伊的腹腸實在有夠闊，嘛實在對我有夠親切，捷捷佮 我討論我hia幼閣tsinn2的作品，閣給伊寶貴的經驗規個講予我知，按呢，阮的交流道愈來愈深入。我的小說位第四期起佇《台灣新文學》發表，一直到她停刊為止攏無斷過；翻頭看，我前前後後佇《台灣新文學》發表接近五十萬字的小說，實在講，宋澤萊主編的《台灣新文學》，正是我文學的搖籃；若無宋澤萊的鼓勵佮牽教，是絕對無今仔日胡長松的文學的，我一直真清楚，嘛真感謝伊。",
          "Ou5 Tiong5-siong5: Ki5-sit8 goa2 ti7 1990 ni5 bat chham-ka ko-tiong e5 bun5-hak8-chiong2, sia2 koe3 chit8 phinn te2-phinn siau2-soat tit tioh8 te7-ji7 mia5, jin7-chin kong2, he chiah si7 chhi3-sia2 bun5-hak8 e5 siong7 khai-si2. M7-koh, tai7-hak8 si3-ni5 goa2 long2 bo5 koh sia2, it-tit8 kau3 1995 ni5 ti7 hak8-hau7 e5 chheh-tiam3 khoann3 tioh8 “Tai5-oan5 Sin-bun5-hak8” chit pun2 chap8-chi3 e5 chhong3-khan-ho7. Goa2 kong2--koe3, su7-sit8 siong7 goa2 ti7 ko-tiong to7 thak8 Song3 Tek8-lai5 sian-sinn e5 siau2-soat, sou2-i2, tng i ti7 khan-but8 kou2-bu2 siau3-lian5-poe3 theh8 pit khi2 lai5 sia2, goa2 to7 chin siunn7 beh koh chhi3-khoann3 mai7--leh. Sou2-i2, goa2 to7 kin-ki3 seng-oah8 tiong e5 chit8 e5 keng-giam7 sia2 chhut chit8 phinn san3-bun5『叔叔, 那他會不會好？』tau5--koe3-khi3, siunn7 be7 kau3, koe3 kui2 jit8 au7, Song3 Tek8-lai5 sian-sinn to7 kha3 tian7-oe7 lai5. I piau2-si7 hit phinn san3-bun5 e7 teng ti7 te7-sann ki5. Goa2 chin hoann-hi2, ji5-chhiann2, e7-sai2 thau3-koe3 tian7-oe7 hiong3 goa2 sou2 khim-phoe3 e5 chok-ka tit8-chiap chheng2-kau3, tui3 goa2 lai5 kong2 si7 chit8 e5 lan5-bong7 e5 ki3-ti3, goa2 ma7 kam2-kak chin kong-eng5. Goa2 e7 ki3 Song3 Tek8-lai5 sian-sinn ti7 tian7-oe7 tiong kong2 goa2 e5 su7-sut8 chin u7 “chiunn-hoat”, kong2 goa2 chin u7 sia2 siau2-soat e5 “chhian2-lek8”. Che tui3 goa2 si7 chiok toa7 e5 kou2-le7. Goa2 sim-koann lai7 to7 kong2 ho2, goa2 sia2 chit8 phinn siau2-soat hou7 tak8-ke khoann3! Kiat-ko2 goa2 khai chit8, nng7 ko3 goeh8, sia2 chhut chit8 phinn sit-pai7 e5 tiong-phinn kia3 hou7--i, i sui5 koh kha3 tian7-oe7 lai5 goan2 chhu3--nih, kong2 hit phinn be7-eng7--tit, siunn lo-so, u7 siann2-mih khoan2 siann2-mih khoan2 e5 bun7-te5, kian3-gi7 goa2 hak8-sip8 chian2-chhai5, kian3-gi7 goa2 e7-sai2 thak8 koa2 Au Bi2 chok-ka chhin-chhiunn7 Maupassant e5 chok-phin2, teng2-teng2. Goa2 chiau3 i e5 kian3-gi7 cho3, tek8-piat8 gian2-kiu3 Maupassant e5 su7-sut8 ki-sut8, soa3--loh8, to7 mou5-hong2 hit e5 ki-sut8 sia2 chhut『新墳上 e5 回憶』chit phinn te2-phinn siau2-soat. Chit pai2 goa2 chong2-sng3 thong-koe3 Song3 Tek8-lai5 e5 piau-chun2, i kong2 goa2 hit phinn siau2-soat “『一氣呵成』, be7-bai2”. An2-ne, goa2 cheng3-sek tah8 jip8 siau2-soat chhong3-chok e5 lou7. Ti7 kui2 ko3 goeh8 e5 si5-kan lai7 goa2 liok8-siok8 sia2 chhut chhiau-koe3 sann-chap8 phinn e5 te2-phinn siau2-soat, tak8 phinn long2 kia3 hou7 Song3 Tek8-lai5 khoann3, ah i e5 pak-tng5 sit8-chai7 u7-kau3 khoah, ma7 sit8-chai7 tui3 goa2 u7-kau3 chhin-chhiat, chiap8-chiap8 kap goa2 tho2-lun7 goa2 hia iu3 koh chinn2 e5 chok-phin2, koh ka7 i po2-kui3 e5 keng-giam7 kui-e5 kong2 hou7 goa2 chai, an2-ne, goan2 e5 kau-liu5 to7 ju2 lai5 ju2 chhim-jip8. Goa2 e5 siau2-soat ui3 te7 si3 ki5 khi2 ti7 “Tai5-oan5 Sin-bun5-hak8” hoat-piau2, it-tit8 kau3 i theng5-khan ui5-chi2 long2 bo5 tng7--koe3; hoan-thau5 khoann3, goa2 chian5-chian5-au7-au7 ti7 “Tai5-oan5 Sin-bun5-hak8” hoat-piau2 chiap-kin7 gou7-chap8-ban7 ji7 e5 siau2-soat, sit8-chai7 kong2, Song3 Tek8-lai5 chu2-pian e5 “Tai5-oan5 Sin-bun5-hak8”, chiann3 si7 goa2 bun5-hak8 e5 io5-na5; na7 bo5 Song3 Tek8-lai5 e5 kou2-le7 kap khan-ka3, si7 choat8-tui3 bo5 kin-a2-jit8 Ou5 Tiong5-siong5 e5 bun5-hak8--e5, goa2 it-tit8 chin chheng-chho2, ma7 chin kam2-sia7 i."
        ],
        [
          "陳金順：確實有影！佇文學的路途頂懸，若會當拄著一位腹腸闊閣鼓勵後輩的文學家，是一件真幸福的代誌。長松佇《台灣新文學》受宋澤萊的牽教，寫出數十萬字的小說，成做伊日後文學創作的肥底。當該然，本身的拍拚嘛是tsiann5重要的原因。佇這段期間，你寫出三部華語長篇小說，代先咱來講『柴山少年安魂曲』。當初你欲寫這本冊的起心動念是啥？大約偌久完成？發表佮正式出版的過程嘛請講予逐家鼻芳？",
          "Tan5 Kim-sun7: Khak-sit8 u7-iann2! Ti7 bun5-hak8 e5 lou7-tou5 teng2-koan5, na7 e7-tang3 tu2 tioh8 chit8 ui7 pak-tng5 khoah-khoah kou2-le7 au7-poe3 e5 bun5-hak8-ka, si7 chit8 kiann7 chin heng7-hok e5 tai7-chi3. Tiong5-siong5 ti7 “Tai5-oan5 Sin-bun5-hak8” siu7 Song3 Tek8-lai5 e5 khan-ka3, sia2 chhut sou3-chap8-ban7 ji7 e5 siau2-soat, chiann5-cho3 i jit8-au7 bun5-hak8 chhong3-chok e5 pui5-te2. Tong-kai-jian5, pun2-sin e5 phah-piann3 ma7 si7 chiann5 tiong7-iau3 e5 goan5-in. Ti7 chit toann7 ki5-kan, li2 sia2 chhut sann pou7 Hoa5-gi2 tng5-phinn siau2-soat, tai7-seng lan2 lai5 kong2『柴山少年安魂曲』. Tong-chhou li2 beh sia2 chit pun2 chheh e5 khi2-sim tong7-liam7 si7 siann2? Tai7-iok joa7 ku2 oan5-seng5? Hoat-piau2 kap cheng3-sek chhut-pan2 e5 koe3-teng5 ma7 chhiann2 kong2 hou7 tak8-ke phinn7-phang?"
        ],
        [
          "胡長松：金順兄，你嘛寫小說，所以咱攏知，有時陣，一個故事是家己位咱的頭殼內闖出來的，『柴山少年安魂曲』道是按呢的故事。你講「起心動念」，即個詞真心適，若我 來看，予我起心動念的，應當是幾個仔佇我心肝頭搖顯的人影，有做竹雞的同窗，有12歲有身的庄仔頭的查某囡仔，有亂倫的社會事件主角，等等，當然，我囡仔 時的影跡佮故鄉的情景是無法度走閃的。我寫即個故事的體會真特別，感覺是角色的性命自然tshua7我行踏出來的，阿到底是按怎會寫她，顛倒是寫到欲煞的時，家己才漸漸有較深的理解。",
          "Ou5 Tiong5-siong5: Kim-sun7 hiann, li2 ma7 sia2 siau2-soat, sou2-i2 lan2 long2 chai, u7 si5-chun7, chit8 e5 kou3-su7 si7 ka-ti7 ui3 lan2 e5 thau5-khak lai7 chong5--chhut-lai5-e5, 『柴山少年安魂曲』to7-si7 an2-ne e5 kou3-su7. Li2 kong2 “khi2-sim tong7-liam7”, chit e5 su5 chin sim-sek, na7 goa2 lai5 khoann3, hou7 goa2 khi2-sim tong7-liam7--e5, eng3-tong si7 kui2-e5-a2 ti7 goa2 sim-koann-thau5 io5-hiann2 e5 lang5-iann2, u7 cho3 tek-ke e5 tong5-chhong, u7 12 hoe3 u7-sin e5 chng-a2-thau5 e5 cha-bou2 gin2-a2, u7 loan7-lun5 e5 sia7-hoe7 su7-kiann7 chu2-kak, teng2-teng2, tong-jian5, goa2 gin2-a2-si5 e5 iann2-jiah kap kou3-hiong e5 cheng5-keng2 si7 bo5 hoat-tou7 chau2-siam2--e5. Goa2 sia2 chit e5 kou3-su7 e5 the2-hoe7 chin tek8-piat8, kam2-kak si7 kak-sek e5 senn3-mia7 chu7-jian5 chhoa7 goa2 kiann5-tah8--chhut-lai5-e5, ah tau3-te2 si7 an2-choann2 e7 sia2 i, tian-to3 si7 sia2 kau3 beh soah e5 si5, ka-ti7 chiah chiam7-chiam7 u7 khah chhim e5 li2-kai2."
        ],
        [
          "我想，她應當是一個抗議。抗議咱所面對的被殖民的局面，即個局面表現佇咱所受的殖民教育，將人sak入去家己無法度自由選擇的困境；男主角道是一個被殖民者的象徵，阿伊唯一有的，是表面的身體的暴力，毋過，雖罔即個暴力看起來hiah呢懸強，佇無情的教育制度下面，卻是仝款hiah呢軟tsinn2，仝款會予即個畸形的社會絞做肉醬，無法度避免。",
          "Goa2 siunn7, i eng3-tong si7 chit8 e5 khong3-gi7. Khong3-gi7 lan2 sou2 bin7-tui3 e5 pi7-sit8-bin5 e5 kiok8-bin7, chit e5 kiok8-bin7 piau2-hian7 ti7 lan2 sou2 siu7 e5 sit8-bin5 kau3-iok8, chiong lang5 sak jip8 khi3 ka-ti7 bo5 hoat-tou7 chu7-iu5 soan2-tek e5 khun3-keng2; lam5-chu2-kak to7-si7 chit8 e5 pi7-sit8-bin5-chia2 e5 siong3-cheng, ah i ui5-it u7--e5, si7 piau2-bin7 e5 sin-the2 e5 pok8-lek8, m7-koh, sui-bong2 chit e5 pok8-lek8 khoann3--khi2-lai5 hiah-ni7 koan5-kiong5, ti7 bo5-cheng5 e5 kau3-iok8 che3-tou7 e7-bin7, khiok si7 kang7-khoan2 hiah-ni7 nng2-chinn2, kang7-khoan2 e7 hou7 chit e5 ki-heng5 e5 sia7-hoe7 ka2 cho3 bah-chiunn3, bo5 hoat-tou7 pi7-bian2."
        ],
        [
          "即篇小說我寫無久，位動筆到完成，大約乾焦開一個外月的時間，逐工盈暗寫五六張稿紙，隔日透過電話唸予我的女朋友（道是即馬我的牽手）聽，續落閣繼續 寫。我全部寫好，隨寄予宋老師看，本底給名號做『自地平線彼端』，伊講傷文雅，一般人看無，才建議我給名改做『柴山少年安魂曲』。其實我拄寫好的時真無自信，專工走去鹿港揣宋老師，想欲當面聽伊的意見，毋拘伊看著我，乾焦恭喜我，講即篇好勢好勢，我的代表作已經出現。即篇小說道是按呢出世的，續落發表佇 《台灣新文學》第七期、第八期，嘛得著《台灣新文學》辦的「王世勛文學新人獎」首獎。講著出版，嘛是宋老師給我推薦予前衛出版社的林文欽先生的，林文欽先生確實是真慷慨，嘛對我特別鼓勵。冊排版的時我拄入伍做兵無方便，宋老師閣兼替我校對。第一擺出冊，道是受遮貴人的幫贊，即馬想著有夠感心。",
          "Chit phinn siau2-soat goa2 sia2 bo5 ku2, ui3 tang7-pit kau3 oan5-seng5, tai7-iok kan-ta khui chit8 ko3 goa7 goeh8 e5 si5-kan, tak8 kang eng5-am3 sia2 gou7-lak8 tiunn ko2-choa2, keh-jit8 thau3-koe3 tian7-oe7 liam7 hou7 goa2 e5 lu2-peng5-iu2 (to7-si7 chit-ma2 goa2 e5 khan-chhiu2) thiann, soa3--loh8 koh ke3-siok8 sia2. Goa2 choan5-pou7 sia2 ho2, sui5 kia3 hou7 Song3 lau7-su khoann3, pun2-te2 ka7 mia5 ho7-cho3『自地平線彼端』, i kong2 siunn bun5-nga2, it-poann lang5 khoann3 bo5, chiah kian3-gi7 goa2 ka7 mia5 kai2-cho3『柴山少年安魂曲』. Ki5-sit8 goa2 tu2 sia2 ho2 e5 si5 chin bo5 chu7-sin3, choan-kang chau2 khi3 Lok8-kang2 chhoe7 Song3 lau7-su, siunn7 beh tng-bin7 thiann i e5 i3-kian3, m7-ku2 i khoann3 tioh8 goa2, kan-ta kiong-hi2--goa2, kong2 chit phinn ho2-se3 ho2-se3, goa2 e5 tai7-piau2-chok i2-keng chhut-hian7. Chit phinn siau2-soat to7-si7 an2-ne chhut-si3--e5, soa3--loh8 hoat-piau2 ti7 “Tai5-oan5 Sin-bun5-hak8” te7 chhit ki5, te7 peh ki5, ma7 tit tioh8 “Tai5-oan5 Sin-bun5-hak8” pan7 e5 “Ong5 Se3-hun Bun5-hak8 Sin-lang5-chiong2” siu2-chiong2. Kong2 tioh8 chhut-pan2, ma7 si7 Song3 lau7-su ka7 goa2 chhui-chian3 hou7 Chian5-ui7 Chhut-pan2-sia7 e5 Lim5 Bun5-khim sian-sinn--e5, Lim5 Bun5-khim sian-sinn khak-sit8 si7 chin khong-khai3, ma7 tui3 goa2 tek8-piat8 kou2-le7. Chheh pai5-pan2 e5 si5 goa2 tu2 jip8-ngou2 cho3-peng bo5 hong-pian7, Song3 lau7-su koh kiam the3 goa2 kau3-tui3. Te7-it pai2 chhut-chheh, to7-si7 siu7 chia kui3-jin5 e5 pang-chan7, chit-ma2 siunn7 tioh8 u7-kau3 kam2-sim."
        ],
        [
          "陳金順：『骷髏酒吧』是你的第二部華語長篇小說。規本冊的字數佮人物的複雜程度，攏超過『柴山少年安魂曲』tsiann5濟。這部小說你使用二十世紀後半期，西方小說所時行的魔幻寫實技巧。『骷髏酒吧』出版，你的小說成就閣向進前一步，宋澤萊甚至佇這本冊的序文使用『看好胡長松』這個標題。請你佮逐家分享這部小說創作的 過程以外，嘛欲請教你安怎學習魔幻寫實的技巧，以及你對魔幻寫實這個文學流派的看法？",
          "Tan5 Kim-sun7: 『骷髏酒吧』si7 li2 e5 te7-ji7 pou7 Hoa5-gi2 tng5-phinn siau2-soat. Kui pun2 chheh e5 ji7-sou3 kap jin5-but8 e5 hok8-chap8 theng5-tou7, long2 chhiau-koe3『柴山少年安魂曲』chiann5 che7. Chit pou7 siau2-soat li2 su2-iong7 ji7-chap8 se3-ki2 au7-poann3-ki5, se-hng siau2-soat sou2 si5-kiann5 e5 mou5-hoan3 sia2-sit8 ki-kha2. 『骷髏酒吧』chhut-pan2, li2 e5 siau2-soat seng5-chiu7 koh hiong3 chin3-cheng5 chit8 pou7, Song3 Tek8-lai5 sim7-chi3 ti7 chit pun2 chheh e5 su7-bun5 su2-iong7『看好胡長松』chit e5 piau-te5. Chhiann2 li2 kap tak8-ke hun-hiong2 chit pou7 siau2-soat chhong3-chok e5 koe3-teng5 i2-goa7, ma7 beh chheng2-kau3 li2 an2-choann2 hak8-sip8 mou5-hoan3 sia2-sit8 e5 ki-kha2, i2-kip8 li2 tui3 mou5-hoan3 sia2-sit8 chit e5 bun5-hak8 liu5-phai3 e5 khoann3-hoat?"
        ],
        [
          "胡長松：寫『骷髏酒吧』的時佮寫『柴山少年安魂曲』仝款，攏是我佇新竹讀冊的時陣，長年離開故鄉，真自然想欲用故鄉的景致來做小說的背景，阿我會寫『骷髏酒吧』，道是因為愛河入港的彼個所在的景致雄雄跳出來佇我的頭殼，真奇妙，我毋知影是按怎。He是佇我拄結束『柴山少年安魂曲』的創作的一個月後，本底想欲寫一齣中 篇，想袂到，故事的背景佮角色一設定好，遂變做一部長篇的故事。會用魔幻寫實的技術，是因為我欲表達的人物的線索真濟，閣超越時空，阿彼時陣嘛真瘋讀中南美洲的魔幻寫實小說，感覺用彼款技術來處理我的新故事真適當，所以道試看覓，感覺效果猶袂bai2。",
          "Ou5 Tiong5-siong5: Sia2『骷髏酒吧』e5 si5 kap sia2『柴山少年安魂曲』kang7-khoan2, long2 si7 goa2 ti7 Sin-tek thak8-chheh e5 si5-chun7, tng5-ni5 li7-khui kou3-hiong, chin chu7-jian5 siunn7 beh iong7 kou3-hiong e5 keng2-ti3 lai5 cho3 siau2-soat e5 poe7-keng2, ah goa2 e7 sia2『骷髏酒吧』, to7-si7 in-ui7 Ai3-ho5 jip8-kang2 e5 hit e5 sou2-chai7 e5 keng2-ti3 hiong5-hiong5 thiau3 chhut lai5 ti7 goa2 e5 thau5-khak, chin ki5-biau7, goa2 m7 chai-iann2 si7 an2-choann2. He si7 ti7 goa2 tu2 kiat-sok『柴山少年安魂曲』e5 chhong3-chok e5 chit8 ko3 goeh8 au7, pun2-te2 siunn7 beh sia2 chit8 chhut tiong-phinn, siunn7 be7 kau3, kou3-su7 e5 poe7-keng2 kap kak-sek chit8 siat-teng7 ho2, soah pian3-cho3 chit8 pou7 tng5-phinn e5 kou3-su7. E7 iong7 mou5-hoan3 sia2-sit8 e5 ki-sut8, si7 in-ui7 goa2 beh piau2-tat8 e5 jin5-but8 e5 soann3-soh chin che7, koh chhiau-oat8 si5-khong, ah hit si5-chun7 ma7 chin siau2 thak8 Tiong-lam5-bi2-chiu e5 mou5-hoan3 sia2-sit8 siau2-soat, kam2-kak iong7 hit khoan2 ki-sut8 lai5 chhu2-li2 goa2 e5 sin kou3-su7 chin sek-tong3, sou2-i2 to7 chhi3-khoann3 mai7, kam2-kak hau7-ko2 iau2 be7-bai2."
        ],
        [
          "魔幻寫實有真濟物通講，咱佇遮道簡單先看敘事技術即個層面。簡單講，它允准死人講話，這對小說創作來講是真好的工具。阿咱進一步想，予死人講話有啥物特別？中國早期的神怪傳奇，嘛予死人講話，咁講嘛算是「魔幻寫實」？我認為神怪傳奇毋是魔幻寫實，因為現代「魔幻寫實」文學尚大的特色，除了「魔幻」，閣要有她的寫實性，而且通常，即個寫實性會幫贊反殖民的書寫。佇殖民地，歷史是殖民者寫的，阿受害的弱勢者死都死啊，欲按怎佇歷史內面發聲？所以，怹只好予死人佇小說內面peh起來講話，這是過去殖民統治者想袂到的武器。中南美洲長期的歷史面對殖民佮強人軍事統治，所以會佇hia出現魔幻寫實的文學爆炸，我認為反殖民是重要的原因之一。我時常感覺，咱講「魔幻寫實」，好定「寫實」才是「魔幻」的真目的，阿「魔幻」不過是「寫實」的新武器！",
          "Mou5-hoan3 sia2-sit8 u7 chin che7 mih8 thang kong2, lan2 ti7 chia to7 kan2-tan seng khoann3 su7-su7 ki-sut8 chit e5 chan5-bin7. Kan2-tan kong2, i un2-chun2 si2-lang5 kong2-oe7, che tui3 siau2-soat chhong3-chok lai5 kong2 si7 chin ho2 e5 kang-ku7. Ah lan2 chin3-chit8-pou7 siunn7, hou7 si2-lang5 kong2-oe7 u7 siann2-mih tek8-piat8? Tiong-kok cha2-ki5 e5 sin5-koai3 thoan5-ki5, ma7 hou7 si2-lang5 kong2-oe7, kam2 kong2 ma7 sng3 si7 “mou5-hoan3 sia2-sit8”? Goa2 jin7-ui7 sin5-koai3 thoan5-ki5 m7 si7 mou5-hoan3 sia2-sit8 , in-ui7 hian7-tai7 “mou5-hoan3 sia2-sit8” bun5-hak8 siong7 toa7 e5 tek8-sek, tu5-liau2 “mou5-hoan3”, koh ai3 u7 i e5 sia2-sit8-seng3, ji5-chhiann2 thong-siong5, chit e5 sia2-sit8-seng3 e7 pang-chan7 hoan2-sit8-bin5 e5 su-sia2. Ti7 sit8-bin5-te7, lek8-su2 si7 sit8-bin5-chia2 sia2--e5, ah siu7-hai7 e5 jiok8-se3-chia2 si2 to si2--a, beh an2-choann2 ti7 lek8-su2 lai7-bin7 hoat-siann? Sou2-i2, in chi2-ho2 hou7 si2-lang5 ti7 siau2-soat lai7-bin7 peh khi2 lai5 kong2-oe7, che si7 koe3-khi3 sit8-bin5 thong2-ti7-chia2 siunn7 be7 kau3 e5 bu2-khi3. Tiong-lam5-bi2-chiu tng5-ki5 e5 lek8-su2 bin7-tui3 sit8-bin5 kap kiong5-lang5 kun-su7 thong2-ti7, sou2-i2 e7 ti7 hia chhut-hian7 mou5-hoan3 sia2-sit8 e5 bun5-hak8 pok8-cha3, goa2 jin7-ui7 hoan2-sit8-bin5 si7 tiong7-iau3 e5 goan5-in chi it. Goa2 si5-siong5 kam2-kak, lan2 kong2 “mou5-hoan3 sia2-sit8”, ho2-tiann7 “sia2-sit8” chiah si7 “mou5-hoan3” e5 chin bok8-tek, ah “mou5-hoan3” put-ko3 si7 “sia2-sit8” e5 sin bu2-khi3!"
        ],
        [
          "翻頭看我寫『骷髏酒吧』彼時，其實魔幻寫實已經佇台灣時行一站，不過，我所知影，彼時乾焦宋澤萊的『血色蝙蝠降臨的城市』（後來的『熱帶魔界』嘛是）有 即款寫實性佮反殖民性，其他的人所寫的「魔幻寫實」，可能有「魔幻」，無「寫實」，當然嘛較看袂出有啥物反殖民的味。阿我寫『骷髏酒吧』、『烏鬼港』，自一開始道真清楚家己的「魔幻」敘事是為著欲幫贊反殖民的「寫實」的路，主要有按呢的技術考慮。",
          "Hoan-thau5 khoann3 goa2 sia2『骷髏酒吧』hit-si5, ki5-sit8 mou5-hoan3 sia2-sit8 i2-keng ti7 Tai5-oan5 si5-kiann5 chit8-cham7, put-ko3, goa2 sou2 chai-iann2, hit-si5 kan-ta Song3 Tek8-lai5 e5『血色蝙蝠降臨的城市』(au7-lai5 e5『熱帶魔界』ma7 si7) u7 chit khoan2 sia2-sit8-seng3 kap hoan2-sit8-bin5-seng3, ki5-tha e5 lang5 sou2 sia2 e5 “mou5-hoan3 sia2-sit8”, kho2-leng5 u7 “mou5-hoan3”, bo5 “sia2-sit8”, tong-jian5 ma7 khah khoann3 be7 chhut u7 siann2-mih hoan2-sit8-bin5 e5 bi7. Ah goa2 sia2『骷髏酒吧』, 『烏鬼港』, chu7 chit8 khai-si2 to7 chin chheng-chho2 ka-ti7 e5 “mou5-hoan3” su7-su7 si7 ui7 tioh8 beh pang-chan7 hoan2-sit8-bin5 e5 “sia2-sit8” e5 lou7, chu2-iau3 u7 an2-ne e5 ki-sut8 kho2-lu7."
        ],
        [
          "陳金順：長松的第三本華語長篇小說『烏鬼港』，仝款捌佇《台灣新文學》連載。毋過，一直無妥當的出版管道。就我所知，伊這陣當咧將這本冊改頭換面，未來會成做全新的 台語長篇小說。關係這點，咱煞尾才來討論。Tsit-ma2我想欲請問長松，關係伊創作生涯的重大改變─佇公元2000年棄捨華文創作，全然轉換台文創作 的過程。我本人捌佇接受施俊州的專訪內底，講著這是宋澤萊對長松的鼓舞所致，對台語文學來講，嘛是一項tsiann5正確的決定。當該然，這件代誌猶是請當事者來拆分明會較清楚。",
          "Tan5 Kim-sun7: Tiong5-siong5 e5 te7-sann pun2 Hoa5-gi2 tng5-phinn siau2-soat『烏鬼港』, kang7-khoan2 bat ti7 “Tai5-oan5 Sin-bun5-hak8” lian5-chai3. M7-koh, it-tit8 bo5 tho3-tong3 e5 chhut-pan2 koan2-to7. Chiu7 goa2 sou2 chai, i chit-chun7 tng leh chiong chit pun2 chheh kai2-thau5-oann7-bin7, bi7-lai5 e7 chiann5-cho3 choan5-sin e5 Tai5-gi2 tng5-phinn siau2-soat. Koan-he7 chit tiam2, lan2 soah-boe2 chiah lai5 tho2-lun7. Chit-ma2 goa2 siunn7 beh chhiann2 mng7 Tiong5-siong5, koan-he7 i chhong3-chok seng-gai5 e5 tiong7-toa7 kai2-pian3----ti7 kong-goan5 2000 ni5 khi3-sia3 Hoa5-bun5 chhong3-chok, choan5-jian5 choan2-oann7 Tai5-bun5 chhong3-chok e5 koe3-teng5. Goa2 pun2-lang5 bat ti7 chiap-siu7 Si Chun3-chiu e5 choan-hong2 lai7-te2, kong2 tioh8 che si7 Song3 Tek8-lai5 tui3 Tiong5-siong5 e5 kou2-bu2 sou2-ti3, tui3 Tai5-gi2 bun5-hak8 lai5 kong2, ma7 si7 chit8 hang7 chiann5 cheng3-khak e5 koat-teng7. Tong-kai-jian5, chit kiann7 tai7-chi3 iau2 si7 chhiann2 tong-su7-chia2 lai5 thiah hun-beng5 e7 khah chheng-chho2."
        ],
        [
          "胡長松：印象中，位2000年年中，包括金順兄你佮宋澤萊老師在內，咱籌備成立台灣新本土社，過程中結合濟濟台語運動的先進，這是我佮台文創作界全面接觸的開始。其實，我自高中尚早開始寫小說的時，道有學習台語對話的寫法，所以對台文並毋是生份，閣再講，我平常時仔佇厝道講台語，所以，當咱佇創社宣言內面呼喊要用母語創作，我道決心要寫出完全是台文的作品，毋乾焦是台文對話的小說。當然這其中，宋澤萊老師真予我鼓勵，閣有你佮耀乾兄、貞文等等，咱做伙佇TWNE網路裡創作、討論，恁逐家真給我牽教，這是我踏入台文路尚介基礎的一步，想起來，一路行著嘛真心適。",
          "Ou5 Tiong5-siong5: In3-siong2 tiong, ui3 2000 ni5 ni5-tiong, pau-khoah Kim-sun7 hiann li2 kap Song3 Tek8-lai5 lau7-su chai7-lai7, lan2 tiu5-pi7 seng5-lip8 Tai5-oan5 Sin-pun2-thou2-sia7, koe3-teng5 tiong kiat-hap8 che7-che7 Tai5-gi2 un7-tong7 e5 sian-chin3, che si7 goa2 kap Tai5-bun5 chhong3-chok-kai3 choan5-bin7 chiap-chhiok e5 khai-si2. Ki5-sit8, goa2 chu7 ko-tiong siong7 cha2 khai-si2 sia2 siau2-soat e5 si5, to7 u7 hak8-sip8 Tai5-gi2 tui3-oe7 e5 sia2-hoat, sou2-i2 tui3 Tai5-bun5 peng7 m7 si7 chhenn-hun7, koh-chai3 kong2, goa2 peng5-siong5-si5-a2 ti7 chhu3 to7 kong2 Tai5-gi2, sou2-i2, tng lan2 ti7 chhong3-sia7 soan-gian5 lai7-bin7 hou-han2 ai3 iong7 bu2-gi2 chhong3-chok, goa2 to7 koat-sim ai3 sia2 chhut oan5-choan5 si7 Tai5-bun5 e5 chok-phin2, m7 kan-ta si7 Tai5-bun5 tui3-oe7 e5 siau2-soat. Tong-jian5 che ki5-tiong, Song3 Tek8-lai5 lau7-su chin hou7 goa2 kou2-le7, koh u7 li2 kap Iau7-khian5 hiann, Cheng-bun5 teng2-teng2, lan2 cho3-hoe2 ti7 TWNE bang7-lou7--nih chhong3-chok, tho2-lun7, lin2 tak8-ke chin ka7 goa2 khan-ka3, che si7 goa2 tah8 jip8 Tai5-bun5-lou7 siong7 kai3 ki-chhou2 e5 chit8 pou7, siunn7--khi2-lai5, chit8-lou7 kiann5 tioh8 ma7 chin sim-sek."
        ],
        [
          "陳金順：2000 年秋天，《台灣新文學》出刊16期了後，宣布停刊。宋澤萊隨召集華文界佮台文界的新世代創作者，共同組成台灣新本土社。9月初9，佇台中召開台灣新本土社籌備會。會中通過李勤岸提議的《台灣E文藝》，成做新刊物的名稱，由胡長松擔任總編輯。《台灣E文藝》佇2001年1月中創刊，是一份結合台語、華語、客語創作的文學刊物。想欲請問長松，擔任《台灣E文藝》總編進前，你敢有其他刊物的編輯經驗？你本人認為《台灣E文藝》佮其他文學刊物上大的無仝是啥？佇編《台灣E文藝》這五期的過程中，有啥物鹹酸苦tsiann2會當參逐家分享？",
          "Tan5 Kim-sun7: 2000 ni5 chhiu-thinn, “Tai5-oan5 Sin-bun5-hak8” chhut-khan 16 ki5 liau2-au7, soan-pou3 theng5-khan. Song3 Tek8-lai5 sui5 tiau3-chip8 Hoa5-bun5-kai3 kap Tai5-bun5-kai3 e5 sin-se3-tai7 chhong3-chok-chia2, kiong7-tong5 chou-seng5 Tai5-oan5 Sin-pun2-thou2-sia7. 9 goeh8 chhoe 9, ti7 Tai5-tiong tiau3-khui Tai5-oan5 Sin-pun2-thou2-sia7 tiu5-pi7-hoe7. Hoe7 tiong thong-koe3 Li2 Khin5-hoann7 the5-gi7 e5 “Tai5-oan5 E Bun5-ge7”, chiann5-cho3 sin khan-but8 e5 mia5-chheng, iu5 Ou5 Tiong5-siong5 tam-jim7 chong2-pian-chip. “Tai5-oan5 E Bun5-ge7” ti7 2001 ni5 1 goeh8 tiong chhong3-khan, si7 chit8 hun7 kiat-hap8 Tai5-gi2, Hoa5-gi2, Kheh-gi2 chhong3-chok e5 bun5-hak8 khan-but8. Siunn7 beh chhiann2 mng7 Tiong5-siong5, tam-jim7 “Tai5-oan5 E Bun5-ge7” chong2-pian chin3-cheng5, li2 kam2 u7 ki5-tha khan-but8 e5 pian-chip keng-giam7? Li2 pun2-lang5 jin7-ui7 “Tai5-oan5 E Bun5-ge7” kap ki5-tha bun5-hak8 khan-but8 siong7 toa7 e5 bo5 kang5 si7 siann2? Ti7 pian “Tai5-oan5 E Bun5-ge7” chit gou7 ki5 e5 koe3-teng5 tiong, u7 siann2-mih kiam5-sng-khou2-chiann2 e7-tang3 chham tak8-ke hun-hiong2?"
        ],
        [
          "胡長松：編《台灣E文藝》是我第一遍編刊物，啥物攏是新的，啥物攏要學，尚歡喜的是會使因為即項熟悉濟濟文學界（特別是台文界）的好朋友，逐家做伙打拚的感覺真好。 尚欽佩前衛出版社的林文欽兄，伊出錢鬥挺，予《台灣E文藝》會使發聲，伊的付出真濟。《台灣E文藝》尚特別的所在我認為是「鄉土現代文學」佮「母語文學」 的結合，這其實是位《台灣新文學》道開始有的現象，阿佇《台灣E文藝》道閣較趨向平衡，即個結合毋乾焦是作品囥做伙登的意思，閣較大的意義是鄉土現代文學 技術佮母語本土性的交流透瀾。另外，《台灣E文藝》注重濟濟寫或者讀北京語現代鄉土文學的台灣人，策略上欲造橋板給遮的人tshua7入母語創作或者閱讀 的路。路尾，因為經濟上的原因，《台灣E文藝》乾焦發行到第五期停刊，是真可惜的代誌，事實上，我手裡的稿已經編到第七期，尾二期無出刊，我嘛對眾作者朋 友真歹勢。即個期間尚艱苦的是發現台灣人真毋願意實際出錢買文學冊佮文學刊物的事實，這造成台灣文化發展的底蒂真phann3，搖搖顯顯。實在講，莫講文學冊，道算教科書嘛算落，台灣人一冬買冊所開的錢的比例嘛差人西方、日本忝忝，即個生態無改善進前，文學冊、文學刊物攏一定會真歹經營。咁講咱台灣人誠實是袂愛讀冊的民族？可嘆！我主張買冊的錢應該要會凍親像醫療收據仝款退稅，按呢才通刺激逐家買冊，台灣文化發展的底蒂有出版經濟的基礎，才會真正在。",
          "Ou5 Tiong5-siong5: Pian “Tai5-oan5 E Bun5-ge7” si7 goa2 te7-it pian3 pian khan-but8, siann2-mih long2 si7 sin--e5, siann2-mih long2 ai3 oh8, siong7 hoann-hi2--e5 si7 e7-sai2 in-ui7 chit hang7 sek8-sai7 che7-che7 bun5-hak8-kai3 (tek8-piat8 si7 Tai5-bun5-kai3) e5 ho2-peng5-iu2, tak8-ke cho3-hoe2 phah-piann3 e5 kam2-kak chin ho2. Siong7 khim-phoe3 Chian5-ui7 Chhut-pan2-sia7 e5 Lim5 Bun5-khim hiann, i chhut-chinn5 tau3-thin7, hou7 “Tai5-oan5 E Bun5-ge7” e7-sai2 hoat-siann, i e5 hu3-chhut chin che7. “Tai5-oan5 E Bun5-ge7” siong7 tek8-piat8 e5 sou2-chai7 goa2 jin7-ui7 si7 “hiong-thou2 hian7-tai7 bun5-hak8” kap “bu2-gi2 bun5-hak8” e5 kiat-hap8, che ki5-sit8 si7 ui3 “Tai5-oan5 Sin-bun5-hak8” to7 khai-si2 u7 e5 hian7-siong7, ah ti7 “Tai5-oan5 E Bun5-ge7” to7 koh-khah chhu-hiong3 peng5-heng5, chit e5 kiat-hap8 m7 kan-ta si7 chok-phin2 khng3 cho3-hoe2 teng e5 i3-su3, koh-khah toa7 e5 i3-gi7 si7 hiong-thou2 hian7-tai7 bun5-hak8 ki-sut8 kap bu2-gi2 pun2-thou2-seng3 e5 kau-liu5 thau3-lam7. Leng7-goa7, “Tai5-oan5 E Bun5-ge7” chu3-tiong7 che7-che7 sia2 hek8-chia2 thak8 Pak-kiann-gi2 hian7-tai7 hiong-thou2 bun5-hak8 e5 Tai5-oan5-lang5, chhek-liok8 siong7 beh cho7 kio5-pan2 ka7 chiah-e5 lang5 chhoa7 jip8 bu2-gi2 chhong3-chok hek8-chia2 oat8-thok8 e5 lou7. Lou7-boe2, in-ui7 keng-che3 siong7 e5 goan5-in, “Tai5-oan5 E Bun5-ge7” kan-ta hoat-heng5 kau3 te7 gou7 ki5 theng5-khan, si7 chin kho2-sioh e5 tai7-chi3, su7-sit8 siong7, goa2 chhiu2--nih e5 ko2 i2-keng pian kau3 te7 chhit ki5, boe2-nng7-ki5 bo5 chhut-khan, goa2 ma7 tui3 chiong3 chok-chia2 peng5-iu2 chin phainn2-se3. Chit e5 ki5-kan siong7 kan-khou2--e5 si7 hoat-hian7 Tai5-oan5-lang5 chin m7 goan7-i3 sit8-che3 chhut chinn5 be2 bun5-hak8-chheh kap bun5-hak8 khan-but8 e5 su7-sit8, che cho7-seng5 Tai5-oan5 bun5-hoa3 hoat-tian2 e5 te2-ti3 chin phann3, io5-io5 hiann2-hiann2. Sit8-chai7 kong2, mai3 kong2 bun5-hak8-chheh, to7 sng3 kau3-kho-chu ma7 sng3--loh8, Tai5-oan5-lang5 chit8 tang be2 chheh sou2 khai e5 chinn5 e5 pi2-le7 ma7 chha lang5 se-hng, Jit8-pun2 thiam2-thiam2, chit e5 seng-thai7 bo5 kai2-sian7 chin3-cheng5, bun5-hak8-chheh, bun5-hak8 khan-but8 long2 it-teng7 e7 chin phainn2 keng-eng5. Kam2 kong2 lan2 Tai5-oan5-lang5 chiann5-sit8 si7 be7 ai3 thak8-chheh e5 bin5-chok8? Kho2 than3! Goa2 chu2-tiunn be2 chheh e5 chinn5 eng3-kai ai3 e7-tang3 chhin-chhiunn7 i-liau5 siu-ki3 kang7-khoan2 the3-soe3, an2-ne chiah thang chhi3-khek tak8-ke be2 chheh, Tai5-oan5 bun5-hoa3 hoat-tian2 e5 te2-ti3 u7 chhut-pan2 keng-che3 e5 ki-chhou2, chiah e7 chin-chiann3 chai7."
        ],
        [
          "陳金順：台灣新本土社成立佮《台灣E文藝》創刊了後，你設立TWNE網頁，成做社員參社友溝通互動的重要媒介。佇TWNE頂面逐家捷捷作伙分享創作，嘛分享對文學的無仝見解，he是一段美好的記智。到tann予我印象上深的代誌，猶是宋澤萊佇2001年春天所提倡的「寫實情詩」。自來我是一個頇慢寫情詩的人，想袂到受宋老師影響，落尾我會寫出24首寫實情詩。閣較好膽是遮的詩，後來予我收入《思念飛過嘉南平原》詩集。耀乾兄寫的4首寫實情詩，嘛收入伊的《方耀乾詩 選》。甚至較晏出道寫成十首寫實情詩的蔡文傑，嘛將遮的詩收入《風大我愈欲行》詩集。請問長松，你最近出版頭一本詩集《棋盤街路的城市》，毋知啥物原因，使致你無考慮將你彼5首tsiann5有特色的寫實情詩，囥入詩集裡？另外，你感覺宋老師當年提倡「寫實情詩」創作，上大的意義佇佗位？",
          "Tan5 Kim-sun7: Tai5-oan5 Sin-pun2-thou2-sia7 seng5-lip8 kap “Tai5-oan5 E Bun5-ge7” chhong3-khan liau2-au7, li2 siat-lip8 TWNE bang7-iah8, chiann5-cho3 sia7-oan5 chham sia7-iu2 ko-thong hou7-tong7 e5 tiong7-iau3 mui5-kai3. Ti7 TWNE teng2-bin7 tak8-ke chiap8-chiap8 cho3-hoe2 hun-hiong2 chhong3-chok, ma7 hun-hiong2 tui3 bun5-hak8 e5 bo5 kang7 kian3-kai2, he si7 chit8 toann7 bi2-ho2 e5 ki3-ti3. Kau3 tann hou7 goa2 in3-siong2 siong7 chhim e5 tai7-chi3, iau2 si7 Song3 Tek8-lai5 ti7 2001 ni5 chhun-thinn sou2 the5-chhiong3 e5 “sia2-sit8 cheng5-si”. Chu7-lai5 goa2 si7 chit8 e5 han7-ban7 sia2 cheng5-si e5 lang5, siunn7 be7 kau3 siu7 Song3 lau7-su eng2-hiong2, lou7-boe2 goa2 e7 sia2 chhut 24 siu2 sia2-sit8 cheng5-si. Koh-khah ho2-tann2 si7 chiah-e5 si, au7-lai5 hou7 goa2 siu-jip8 “Su-liam7 poe koe3 Ka-lam5 peng5-goan5” si-chip8. Iau7-khian5 hiann sia2 e5 4 siu2 sia2-sit8 cheng5-si, ma7 siu jip8 i e5 “Png Iau7-khian5 si-soan2”. Sim7-chi3 khah oann3 chhut-to7 sia2 chiann5 chap8 siu2 sia2-sit8 cheng5-si e5 Chhoa3 Bun5-kiat8, ma7 chiong chiah-e5 si siu-jip8 “Hong toa7 goa2 ju2 beh kiann5” si-chip8. Chhiann2 mng7 Tiong5-siong5, li2 choe3-kin7 chhut-pan2 thau5 chit8 pun2 si-chip8 “Ki5-poann5 ke-lou7 e5 siann5-chhi7”, m7 chai siann2-mih goan5-in, su2-ti3 li2 bo5 kho2-lu7 chiong li2 hit 5 siu2 chiann5 u7 tek8-sek e5 sia2-sit8 cheng5-si, khng3 jip8 si-chip8--nih? Leng7-goa7, li2 kam2-kak Song3 lau7-su tong-ni5 the5-chhiong3 “sia2-sit8 cheng5-si” chhong3-chok, siong7 toa7 e5 i3-gi7 ti7 toh-ui7?"
        ],
        [
          "胡長松：金順兄，你的寫實情詩確實迷人，予人欣羨。我無將我的「寫實情詩」囥入詩集，尚大的原因是我直直感覺寫無好勢，嘛改袂好勢，只好暫時囥咧。",
          "Ou5 Tiong5-siong5: Kim-sun7 hiann, li2 e5 sia2-sit8 cheng5-si khak-sit8 be5--lang5, hou7 lang5 him-sian7. Goa2 bo5 chiong goa2 e5 “sia2-sit8 cheng5-si” khng3 jip8 si-chip8, siong7 toa7 e5 goan5-in si7 goa2 tit8-tit8 kam2-kak sia2 bo5 ho2-se3, ma7 kai2 be7 ho2-se3, chi2-ho2 chiam7-si5 khng3--leh."
        ],
        [
          "關係寫實情詩，我佇《台灣E文藝》第四期的總編的話『當前台語情詩的新境地』有講過，即馬猶是差不多按呢的意見：『這些詩作有兩大突出的特點：一者，是力求客觀經驗的直接呈現。簡單講，就是直接寫出各種視覺、聽覺、嗅覺、味覺、觸覺等等的感官經驗，舉凡時空景象、情人的言語、面容、穿著、小飾物、氣味……均寫入詩裡，是什麼樣子就寫出什麼樣子，直接如實地寫，既不誇大，也不為賦新詞強說愁。一方面因為講究精細，另一方面因為減少隱喻，使得詩裡的愛情無比具體起來……再者，這些詩著重戀愛過程的事實經歷書寫，而不止是情緒感受的呼喊。愛情的生成、壯大、變異與幻滅的真相，或者全部或者片段，坦然地寫進詩裡，清楚地讓我們瞭解了作者戀愛的經歷。因為作者們不把自己當成偉大的情聖，所以他們的經歷，也就自然地接近了我們日常小人物的經歷，讓我們感覺格外的親切動人……這兩大特點構成了本期這些情詩的寫實風格，讀起來普遍是健麗而明朗的。』簡單講，咱的「寫實情詩」，是用寫實的觀念寫情詩，這本身的意義 道真大，因為「寫實」的本身道有價值佇咧。",
          "Koan-he7 sia2-sit8 cheng5-si, goa2 ti7  “Tai5-oan5 E Bun5-ge7” te7 si3 ki5 e5 chong2-pian e5 oe7『當前台語情詩的新境地』 u7 kong2--koe3, chit-ma2 iau2 si7 chha-put-to an2-ne e5 i3-kian3: 『這些詩作有兩大突出的特點: 一者, 是力求客觀經驗的直接呈現. 簡單講, 就是直接寫出各種視覺, 聽覺, 嗅覺, 味覺, 觸覺等等的感官經驗, 舉凡時空景象, 情人的言語, 面容, 穿著, 小飾物, 氣味...... 均寫入詩裡, 是什麼樣子就寫出什麼樣子, 直接如實地寫, 既不誇大, 也不為賦新詞強說愁. 一方面因為講究精細, 另一方面因為減少隱喻, 使得詩裡的愛情無比具體起來...... 再者, 這些詩著重戀愛過程的事實經歷書寫, 而不止是情緒感受的呼喊. 愛情的生成, 壯大, 變異與幻滅的真相, 或者全部或者片段, 坦然地寫進詩裡, 清楚地讓我們瞭解了作者戀愛的經歷. 因為作者們不把自己當成偉大的情聖, 所以他們的經歷, 也就自然地接近了我們日常小人物的經歷, 讓我們感覺格外的親切動人...... 這兩大特點構成了本期這些情詩的寫實風格, 讀起來普遍是健麗而明朗的.』Kan2-tan kong2, lan2 e5 “sia2-sit8 cheng5-si” , si7 iong7 sia2-sit8 e5 koan-liam7 sia2 cheng5-si, che pun2-sin e5 i3-gi7 to7 chin toa7, in-ui7 “sia2-sit8” e5 pun2-sin to7 u7 ke3-tat8 ti7--leh."
        ],
        [
          "編《台灣E文藝》的時，我佮宋老師時常討論刊物的方向，推動文學技術是其中一項。阮認為寫實是一切技術中的技術，對台灣文學的發展真要緊，所以有第三期「台灣文學的大眾寫實」、第四期「寫實情詩」、第五期「台語風景詩」出現，攏佮阮欲推動台灣的文學寫實主義有關係。",
          "Pian “Tai5-oan5 E Bun5-ge7” e5 si5, goa2 kap Song3 lau7-su si5-siong5 tho2-lun7 khan-but8 e5 hong-hiong3, chhui-tong7 bun5-hak8 ki-sut8 si7 ki5-tiong chit8 hang7. Goan2 jin7-ui7 sia2-sit8 si7 it-chhe3 ki-sut8 tiong e5 ki-sut8, tui3 Tai5-oan5 bun5-hak8 e5 hoat-tian2 chin iau3-kin2, sou2-i2 u7 te7-sann ki5 “Tai5-oan5 bun5-hak8 e5 tai7-chiong3 sia2-sit8”, te7-si3 ki5 “Sia2-sit8 cheng5-si”, te7 gou7 ki5 “Tai5-gi2 hong-keng2-si” chhut-hian7, long2 kap goan2 beh chhui-tong7 Tai5-oan5 e5 bun5-hak8 sia2-sit8 chu2-gi7 u7 koan-he7."
        ],
        [
          "陳金順：續落來，欲請長松參咱分享伊的台語文學創作。佇遮，咱先來討論伊的台語詩。我為這本詩集所寫的序文號做〈透濫小說氣味e5五彩詩篇〉，he是因為我讀出一位寫小說出身的詩人，伊的詩風特質佮其他詩人有真大的無仝。伊的詩上大的特色，是ai3規首讀透透才有法度讀出它的詩味，he是一種寫實筆法的故事詩，親像佮詩集仝名的〈棋盤街路的城市〉就是一個真好的例。其實，這首詩ma7是一首真有味的地誌詩。作者會將這首詩提來號詩集的名，對伊來講必定有重要的意義。請問長松，創作〈棋盤街路的城市〉的起心動念是啥？它對你有啥物重要的意義？",
          "Tan5 Kim-sun7: Soa3--loh8-lai5, beh chhiann2 Tiong5-siong5 chham lan2 hun-hiong2 i e5 Tai5-gi2 bun5-hak8 chhong3-chok. Ti7 chia, lan2 seng lai5 tho2-lun7 i e5 Tai5-gi2-si. Goa2 ui7 chit pun2 si-chip8 sou2 sia2 e5 su7-bun5 ho7-cho3 “thau3-lam7 siau2-soat khi3-bi7 e5 ngou2-chhai2 si-phian”, he si7 in-ui7 goa2 thak8 chhut chit8 ui7 sia2 siau2-soat chhut-sin e5 si-jin5, i e5 si-hong tek8-chit kap ki5-tha si-jin5 u7 chin toa7 e5 bo5 kang5. I e5 si siong7 toa7 e5 tek8-sek, si7 ai3 kui siu2 thak8-thau3-thau3 chiah u7 hoat-tou7 thak8 chhut i e5 si-bi7, he si7 chit8 chiong2 sia2-sit8 pit-hoat e5 kou3-su7-si, chhin-chhiunn7 kap si-chip8 kang7 mia5 e5 “ki5-poann5 ke-lou7 e5 siann5-chhi7” to7-si7 chit8 e5 chin ho2 e5 le7. Ki5-sit8, chit siu2 si ma7 si7 chit8 siu2 chin u7-bi7 e5 te7-chi3-si. Chok-chia2 e7 chiong chit siu2 si theh8 lai5 ho7 si-chip8 e5 mia5, tui3 i lai5 kong2 pit-teng7 u7 tiong7-iau3 e5 i3-gi7. Chhiann2 mng7 Tiong5-siong5, chhong3-chok “ki5-poann5 ke-lou7 e5 siann5-chhi7” e5 khi2-sim tong7-liam7 si7 siann2? I tui3 li2 u7 siann2-mih tiong7-iau3 e5 i3-gi7?"
        ],
        [
          "胡長松：創作的起心動念並無好回答，特別是詩的創作。有一日，我佇一棟大樓頂頭看見拄落過雨的高雄街路，佇日頭下金燦燦，感覺真嫷，大約是按呢，想起我的性命佮即個城市時空的牽挽，所以道動筆寫即首詩出來。闊義來講，詩裡是咱人佮鄉土的感情的牽挽，而且無仝的人牽挽佇仝一個城市（母地），成做無仝的故事；我想，我個人文學的基礎的確是徛佇這頂懸，毋管是就內容的「感情」、「意義」或者是寫實的「技術」佮「動機」，即首詩有一定的代表性。簡單講，她大約講出我的文學觀。",
          "Ou5 Tiong5-siong5: Chhong3-chok e5 khi2-sim tong7-liam7 peng7 bo5 ho2 hoe5-tap, tek8-piat8 si7 si e5 chhong3-chok. U7 chit8 jit8, goa2 ti7 chit8 tong3 toa7-lau5 teng2-thau5 khoann3-kinn3 tu2 loh8 koe3 hou7 e5 Ko-hiong5 ke-lou7, ti7 jit8-thau5 ha7 kim-chhan3-chhan3, kam2-kak chin sui2, tai7-iok si7 an2-ne, siunn7 khi2 goa2 e5 senn3-mia7 kap chit e5 siann5-chhi7 si5-khong e5 khan-ban2, sou2-i2 to7 tang7-pit sia2 chit siu2 si chhut--lai5. Khoah-gi7 lai5 kong2, si--nih si7 lan2 lang5 kap hiong-thou2  e5 kam2-cheng5 e5 khan-ban2, ji5-chhiann2 bo5 kang5 e5 lang5 khan-ban2 ti7 kang7 chit8 e5 siann5-chhi7 (bu2-te7), chiann5-cho3 bo5 kang5 e5 kou3-su7; goa2 siunn7, goa2 ko3-jin5 bun5-hak8 e5 ki-chhou2 tek-khak si7 khia7 ti7 che teng2-koan5, m7-koan2 si7 chiu7 loe7-iong5 e5 “kam2-cheng5”, “i3-gi7” hek8-chia2 si7 sia2-sit8 e5 “ki-sut8” kap “tong7-ki”, chit siu2 si u7 it-teng7 e5 tai7-piau2-seng3. Kan2-tan kong2, i tai7-iok kong2 chhut goa2 e5 bun5-hak8-koan."
        ],
        [
          "陳金順：若目睭利的讀者，定著會當讀出來《棋盤街路的城市》這本詩集內面的詩篇，上捷出現的色彩是金色佮綠（青）色。出現金色的詩有〈棋盤街路e5城市〉、〈下課時 間〉、〈金色e5熱天〉、〈部隊e5冬天透早〉、〈值貓鼻頭〉、〈看波特羅e5蒙娜麗莎〉、〈晚安，我e5囝仔〉、〈咱土地e5色緻〉、〈港口日出〉、〈風甲雨來到 港口〉、〈愛情碼頭e5一粒流星〉等11首；出現綠色的詩有〈綠色光線，薄霧e5早起〉、〈部隊e5冬天透早〉、〈入眠〉、〈值貓鼻頭〉、〈值東海岸〉、〈一位女性業務員e5畫像〉、〈看波特羅e5蒙娜麗莎〉、〈晚安，我e5囝仔〉、〈予囝仔e5舒伯特搖籃曲〉、〈咱土地e5色緻〉、〈風甲雨來到港口〉、〈愛情碼頭e5一粒流星〉等12首；ui3頂面的統計看會出來，金色佮綠色攏有出現的詩有7首，佇規本詩集所佔的比例相當懸。長松，這是你的刻意之作，抑是無意中造成的？這兩種色彩，敢是你生活中特別kah意的色彩？",
          "Tan5 Kim-sun7: Na7 bak8-chiu lai7 e5 thok8-chia2, tiann7-tioh8 e7-tang3 thak8 chhut lai5 “ki5-poann5 ke-lou7 e5 siann5-chhi7” chit pun2 si-chip8 lai7-bin7 e5 si-phian, siong7 chiap8 chhut-hian7 e5 sek-chhai2 si7 kim-sek kap lek8 (chhenn) sek. Chhut-hian7 kim-sek e5 si u7 “ki5-poann5 ke-lou7 e5 siann5-chhi7”, “ha7-kho3 si5-kan”, “kim-sek e5 joah8-thinn”, “pou7-tui7 e5 tang-thinn thau3-cha2”, “Ti7 Niau-phinn7-thau5', “khoann3 Pho-tek8-lo5 e5 Bong2-na2-le7-sa”, “Am3-an, goa2 e5 gin2-a2”, “lan2 thou2-te7 e5 sek-ti3”, “kang2-khau2 jit8-chhut”, “hong kah hou7 lai5-kau3 kang2-khau2”, “ai3-cheng5 be2-thau5 e5 chit8 liap8 liu5-chhenn” teng2 11 siu2; chhut-hian7 lek8-sek e5 si u7 “lek8-sek kng-soann3, poh8-bu7 e5 chai2-khi2”, “pou7-tui7 e5 tang-thinn thau3-cha2”, “jip8-bin5”, “ti7 Niau-phinn7-thau5”, “ti7 tang-hai2-hoann7”, “chit8 ui7 lu2-seng3 giap8-bu7-oan5 e5 oe7-siong7”, “khoann3 Pho-tek8-lo5 e5 Bong2-na2-le7-sa”, “am3-an, goa2 e5 gin2-a2”, “hou7 gin2-a2 e5 Su-pek-tek8 io5-na5-khek”, “lan2 thou2-te7 e5 sek-ti3”, “hong kah hou7 lai5-kau3 kang2-khau2”, “ai3-cheng5 be2-thau5 e5 chit8 liap8 liu5-chhenn” teng2 12 siu2; ui3 teng2-bin7 e5 thong2-ke3 khoann3 e7 chhut--lai5, kim-sek kap lek8-sek long2 u7 chhut-hian7 e5 si u7 7 siu2, ti7 kui pun2 si-chip8 sou2 chiam3 e5 pi2-le7 siong-tong koan5. Tiong5-siong5, che si7 li2 e5 khek-i3 chi chok, iah si7 bo5-i3 tiong cho7-seng5--e5? Chit nng7 chiong2 sek-chhai2, kam2 si7 li2 seng-oah8 tiong tek8-piat8 kah-i3 e5 sek-chhai2?"
        ],
        [
          "胡長松：金順兄，你看著即點，確實內行，厲害！詩要寫色緻，是刻意的。猶會記彼時陣宋老師佇網路大大鼓舞有色緻的詩，所以，我道毋知歹勢，大範大範給色緻描寫出來， 我會記宋老師啦、貞文啦、耀乾兄啦，逐家干那攏有寫。毋過，你特別講金色佮青色佔我詩作的比例hiah懸，我驚一tio5，實在講，我無特別注意，斟酌給看，閣有影呢。真龜怪，我佇生活中，對即二色是甲意，毋過即個「甲意」並無到hiah呢懸的比例才著。會出現即個現象，好定佮我時常受感動的故鄉畫面的色調有關係，這真神秘，值得研究，毋過我目前講袂清楚。宋澤萊老師為我寫的序文題目是：『港口、城市、金色豔陽天的守望者』，我想伊應該嘛有發見你講的即個現象；伊認為我的詩是「新田園詩」，我想，這佮背景色緻有淡薄仔關係。我較早用北京語寫小說的時，背景通常若毋是烏道是氆，結果寫台語詩遂金爍爍閣青揚揚，確實心適。",
          "Ou5 Tiong5-siong5: Kim-sun7 hiann, li2 khoann3 tioh8 chit tiam2, khak-sit8 lai7-hang5, li7-hai7! Si ai3 sia2 sek-ti3, si7 khek-i3--e5. Iau2 e7 ki3 hit si5-chun7 Song3 lau7-su ti7 bang7-lou7 toa7-toa7 kou2-bu2 u7 sek-ti3 e5 si, sou2-i2, goa2 to7 m7 chai phainn2-se3, toa7-pan7 toa7-pan7 ka7 sek-ti3 biau5-sia2--chhut-lai5, goa2 e7 ki3 Song3 lau7-su--lah, Cheng-bun5--lah, Iau7-khian5 hiann--lah, tak8-ke ka2-na2 long2 u7 sia2. M7-koh, li2 tek8-piat8 kong2 kim-sek kap chhenn-sek chiam3 goa2 si-chok e5 pi2-le7 hiah koan5, goa2 kiann chit8 tio5, sit8-chai7 kong2, goa2 bo5 tek8-piat8 chu3-i3, chim-chiok ka7 khoann3, koh u7-iann2 neh. Chin ku-koai3, goa2 ti7 seng-oah8 tiong, tui3 chit nng7 sek si7 kah-i3, m7-koh chit e5 “kah-i3” peng7 bo5 kau3 hiah-ni7 koan5 e5 pi2-le7 chiah tioh8. E7 chhut-hian7 chit e5 hian7-siong7, ho2-tiann7 kap goa2 si5-siong5 siu7 kam2-tong7 e5 kou3-hiong oe7-bin7 e5 sek-tiau7 u7 koan-he7, che chin sin5-pi3, tat8-tit gian2-kiu3, m7-koh goa2 bok8-chian5 kong2 be7 chheng-chho2. Song3 Tek8-lai5 lau7-su ui7 goa2 sia2 e5 su7-bun5 te5-bak8 si7: 『港口, 城市, 金色豔陽天的守望者』, goa2 siunn7 i eng3-kai ma7 u7 hoat-kinn3 li2 kong2 e5 chit e5 hian7-siong7; i jin7-ui7 goa2 e5 si si7 “sin-chhan5-hng5-si”, goa2 siunn7, che kap poe7-keng2 sek-ti3 u7 tam7-poh8-a2 koan-he7. Goa2 khah-cha2 iong7 Pak-kiann-gi2 sia2 siau2-soat e5 si5, poe7-keng2 thong-siong5 na7 m7 si7 ou to7-si7 phu2, kiat-ko2 sia2 Tai5-gi2-si soah kim-chhan3-chhan3 koh chhenn-iang5-iang5, khak-sit8 sim-sek."
        ],
        [
          "陳金順：到目前為止，長松出版兩本台語短篇小說集。咱代先來討論《燈塔下》裡的小說。佮小說集仝名的〈燈塔下〉，其實本底是用華文書寫，1996年發表佇《台灣新文學》；ma7是集內九篇小說內面，唯一一篇毋是以台文原創的作品。長松當初會將這篇華文小說翻做台文，必定有伊的道理。落尾這篇小說，閣hong5翻做英文刊踮報紙裡。關係〈燈塔下〉的身世，請長松為咱拆分明？",
          "Tan5 Kim-sun7: Kau3 bok8-chian5 ui5-chi2, Tiong5-siong5 chhut-pan2 nng7 pun2 Tai5-gi2 te2-phinn siau2-soat-chip8. Lan2 tai7-seng lai5 tho2-lun7 “Teng-thah-ha7”--nih e5 siau2-soat. Kap siau2-soat-chip8 kang7 mia5 e5 “Teng-thah-ha7”, ki5-sit8 pun2-te2 si7 iong7 Hoa5-bun5 su-sia2, 1996 ni5 hoat-piau2 ti7 “Tai5-oan5 Sin-bun5-hak8”; ma7 si7 chip8-lai7 kau2 phinn siau2-soat lai7-bin7, ui5-it chit8 phinn m7 si7 i2 Tai5-bun5 goan5-chhong3 e5 chok-phin2. Tiong5-siong5 tong-chhou e7 chiong chit phinn Hoa5-bun5 siau2-soat hoan cho3 Tai5-bun5, pit-teng7 u7 i e5 to7-li2. Lou7-boe2 chit phinn siau2-soat, koh hong5 hoan-cho3 Eng-bun5 khan tiam3 po3-choa2--nih. Koan-he7 “Teng-thah-ha7” e5 sin-se3, chhiann2 Tiong5-siong5 ui7 lan2 thiah-hun-beng5?"
        ],
        [
          "胡長松：無 毋著，〈燈塔下〉即篇小說尚早是用北京語寫的，發表佇《台灣新文學》，彼暫我寫袂少短篇小說，這是其中較好的一篇，主要是對故事背景的旗津有袂bai2的 描寫，阿發生佇內面的故事嘛因為按呢醒目起來；規個來看，故事干那道是咱大社會的一個切片，我感覺有達到當初時追求的效果。2001/7/1，即篇故事翻做英語版〈Under the lighthouse〉登佇英文報紙《Taiwan News》，應該是啥物人推薦的，我毋是真清楚，我乾焦知影翻譯者是黃道琳先生。",
          "Ou5 Tiong5-siong5: Bo5 m7-tioh8, “Teng-thah-ha7” chit phinn siau2-soat siong7 cha2 si7 iong7 Pak-kiann-gi2 sia2--e5, hoat-piau2 ti7 “Tai5-oan5 Sin-bun5-hak8”, hit-cham7 goa2 sia2 be7-chio2 te2-phinn siau2-soat, che si7 ki5-tiong khah ho2 e5 chit8 phinn, chu2-iau3 si7 tui3 kou3-su7 poe7-keng2 e5 Ki5-tin u7 be7-bai2 e5 biau5-sia2, ah hoat-seng ti7 lai7-bin7 e5 kou3-su7 ma7 in-ui7 an2-ne chhenn2-bak8--khi2-lai5; kui-e5 lai5 khoann3, kou3-su7 ka2-na2 to7-si7 lan2 toa7-sia7-hoe7 e5 chit8 e5 chhiat-phinn3, goa2 kam2-kak u7 tat8-kau3 tong-chhoe-si5 tui-kiu5 e5 hau7-ko2. 2001/7/1, chit phinn kou3-su7 hoan-cho3 Eng-gi2-pan2 (Under the lighthouse) teng ti7 Eng-bun5 po3-choa2 “Taiwan News”, eng3-kai si7 siann2-mih lang5 chhui-chian3--e5, goa2 m7 si7 chin chheng-chho2, goa2 kan-ta chai-iann2 hoan-ek8-chia2 si7 Ng5 To7-lim5 sian-sinn."
        ]
      ],
      "篇名": "描寫故鄉e5深情內裡"
    }
  ]
}
