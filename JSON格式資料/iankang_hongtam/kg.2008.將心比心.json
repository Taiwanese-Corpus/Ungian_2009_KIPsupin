{
  "作者": "無",
  "出版年": "2008",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "各位評判、各位來賓，逐家好，我是十六號，chit-ma2我欲演講的題目是將心比心，人人歡心。",
          "Kok-ui7 pheng5-phoann3, kok-ui7 lai5-pin, tak8-ke ho2, goa2 si7 chap8-lak8 ho7, chit-ma2 goa2 beh ian2-kang2 e5 te5-bak8 si7 chiong sim pi2 sim, lang5-lang5 hoann-sim."
        ],
        [
          "自細漢阿爸佮阿母就tiann7-tiann7共我講，做人愛有肚量，有量才有福，萬項代誌攏愛替別人想，毋通自私，人佮人鬥陣著愛互相關心、互相幫助，若是抵著朋友歹過日，手頭an5，tiann7-tiann7 lak袋仔貯磅子，咱著愛將心比心，體諒別人的艱苦，用真心鬥相共，予朋友會當渡過難關，生活嘛會較快活。若按呢，毋若咱的朋友歡喜，咱家己嘛會感覺真快樂。這就是親像古早人講的：將心比心，人人歡心共款的意思。",
          "Chu7 se3-han3 a-pa3 kah a-bu2 to7 tiann7-tiann7 ka7 goa2 kong2, cho3-lang5 ai3 u7 tou7-liong7, u7 liong7 chiah u7 hok, ban7-hang7 tai7-chi3 long2 ai3 the3 pat8-lang5 siunn7, m7-thang chu7-su, lang5 kah lang5 tau3-tin7 tioh8-ai3 hou7-siong koan-sim, hou7-siong pang-chou7, na7 si7 tu2 tioh8 peng5-iu2 phainn2 koe3-jit8, chhiu2-thau5 an5, tiann7-tiann7 lak-te7-a2 te2 pong7-chi2, lan2 tioh8-ai3 chiong sim pi2 sim, the2-liong7 pat8-lang5 e5 kan-khou2, eng7 chin-sim tau3-sann-kang7, hou7 peng5-iu2 e7-tang3 tou7 koe3 lan5-koan, seng-oah8 ma7 e7 khah khuinn3-oah8. Na7 an2-ne, m7-na7 lan2 e5 peng5-iu2 hoann-hi2, lan2 ka-ti7 ma7 e7 kam2-kak chin khoai3-lok8. Che to7 si7 chhin-chhiunn7 kou2-cha2-lang5 kong2 e5: chiong sim pi2 sim, lang5-lang5 hoann-sim kang7-khoan2 e5 i3-su3."
        ],
        [
          "我感覺阿爸佮阿母講的真有道理，不閣若是有嘴無心，講的比唱的較好聽，欲做甲到，確實是無簡單。",
          "Goa2 kam2-kak a-pa3 kah a-bu2 kong2 e5 chin u7 to7-li2, m7-koh na7 si7 u7 chhui3 bo5 sim, kong2 e5 pi2 chhiunn3 e5 khah ho2-thiann, beh cho3 kah kau3, khak-sit8 si7 bo5 kan2-tan."
        ],
        [
          "有一擺下課的時陣，阮歸陣佇球埕，歡歡喜喜teh拍球，逐家佮甲熱phut-phut，雄雄來一陣隔壁班的學生囡仔講欲佮阮做夥拍球，儕人較好sng2，嘛較鬧熱，毋閣有人看了目火toh8，就講先來先贏，慢來掠尾名，in氣甲面au3面臭，就按呢犀牛觸角，一句來一句去，冤甲頷頸a2筋真大條，強強欲袂收煞。",
          "U7 chit8 pai2 ha7-kho3 e5 si5-chun7, goan2 kui-tin7 ti7 kiu5-tiann5, hoann-hoann-hi2-hi2 teh phah-kiu5, tak8-ke kap kah jiat8-phut-phut, hiong5-hiong5 lai5 chit8 tin7 keh-piah-pan e5 hak8-seng gin2-a2 kong2 beh kah goan2 cho3-hoe2 phah-kiu5, che7 lang5 khah ho2-sng2, ma7 khah lau7-jiat8, m7-koh u7 lang5 khoann3 liau2 bak8-hoe2 toh8, to7 kong2 seng lai5 seng iann5, ban7 lai5 liah8 boe2-mia5, in khi3 kah bin7 au3 bin7 chhau3, to7 an2-ne sai-gu5 tak-kak, chit8 ku3 lai5 chit8 ku3 khi3, oan kah am7-kun2-a2-kin chin toa7 tiau5, kiong7-kiong7 beh be7 siu-soah."
        ],
        [
          "老師知影了後，就共阮叫倒轉來，慢慢仔開破予阮聽，伊講，今仔日若是恁較慢到，in無愛予恁做夥拍球，恁共款嘛是無歡喜，伊閣講，相分食有chhun，相搶食無本，為著爭一個球埕，逐家冤家激氣，實在毋是款，毋忍毋耐，小事成大，人講人情留一線，日後好相看，爽勢無落魄久，逐家有緣做夥著愛將心比心，好來好去，鬥陣歡喜閣自在，閣會使大事化小事，小事化無事，人人心清閣無牽礙，就親像慈濟功德會的義工，熱心做環保，共pun3-so3變黃金，家己做甲真歡喜，嘛予咱的環境閣較清幽，這就是將心比心，人人歡心上好的模範。",
          "Lau7-su chai-iann2 liau2-au7, to7 ka7 goan2 kio3 to3-tng2--lai5, ban7-ban7-a2 khai-phoa3 hou7 goan2 thiann, i kong2, kin-a2-jit8 na7 si7 lin2 khah ban7 kau3, in bo5-ai3 hou7 lin2 cho3-hoe2 phah-kiu5, lin2 kang7-khoan2 ma7 si7 bo5 hoann-hi2, i koh kong2, sio pun chiah8 u7 chhun, sio chhiunn2 chiah8 bo5 pun2, ui7 tioh8 cheng chit8 e5 kiu5-tiann5, tak8-ke oan-ke kek-khui3, sit8-chai7 m7 si7 khoan2, m7 jim2 m7 nai7, sio2-su7 seng5 toa7, lang5 kong2 jin5-cheng5 lau5 chit8 soann3, jit8-au7 ho2 sio khoann3, sang2-se3 bo5 lok8-phek ku2, tak8-ke u7-ian5 cho3-hoe2 tioh8-ai3 chiong sim pi2 sim, ho2 lai5 ho2 khi3, tau3-tin7 hoann-hi2 koh chu7-chai7, koh e7-sai2 toa7-su7 hoa3 sio2-su7, sio2-su7 hoa3 bo5-su7, lang5-lang5 sim-chheng koh bo5 khan-gai7, to7 chhin-chhiunn7 Chu5-che3 Kong-tek-hoe7 e5 gi7-kang, jiat8-sim cho3 khoan5-po2, ka7 pun3-so3 pinn3 ng5-kim, ka-ti7 cho3 kah chin hoann-hi2, ma7 hou7 lan2 e5 khoan5-keng2 koh-khah chheng-iu, che to7 si7 chiong sim pi2 sim, lang5-lang5 hoann-sim siong7 ho2 e5 bou5-hoan7."
        ],
        [
          "聽著老師的教示，逐家見笑甲頭仔le5-le5-le5，嘛攏會當覺醒，知影做人愛腹腸闊、心肝軟，事事項項勿計較，愈有奉獻愈趁有食，愈有愛心愈有人疼，向望每一個人攏會當存好心，做好代，事事項項勿計較，共別人的艱苦，當做是家己的艱苦，咱的社會一定會閣較有人情味、閣較溫暖，咱就會當過著平安快樂的日子囉。",
          "Thiann tioh8 lau7-su e5 ka3-si7, tak8-ke kian3-siau3 kah thau5-a2 le5-le5-le5, ma7 long2 e7-tang3 kak-chhenn2, chai-iann2 cho3-lang5 ai3 pak-tng5 khoah, sim-koann nng2, su7-su7 hang7-hang7 mai3 ke3-kau3, ju2 u7 hong7-hian3 ju2 than3 u7 chiah8, ju2 u7 ai3-sim ju2 u7 lang5 thiann3, ng3-bang7 mui2 chit8 e5 lang5 long2 e7-tang3 chun5 ho2-sim, cho3 ho2-tai7, su7-su7 hang7-hang7 mai3 ke3-kau3, ka7 pat8-lang5 e5 kan-khou2, tong3-cho3 si7 ka-ti7 e5 kan-khou2, lan2 e5 sia7-hoe7 it-teng7 e7 koh-khah u7 jin5-cheng5-bi7, koh-khah un-loan2, lan2 to7 e7-tang3 koe3 tioh8 peng5-an khoai3-lok8 e5 jit8-chi2 loh."
        ],
        [
          "我的演講到遮結束，感謝逐家。",
          "Goa2 e5 ian2-kang2 kau3 chia kiat-sok, kam2-sia7 tak8-ke."
        ]
      ],
      "篇名": "將心比心"
    }
  ]
}
