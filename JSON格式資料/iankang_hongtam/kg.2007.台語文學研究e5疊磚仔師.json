{
  "作者": "呂興昌",
  "出版年": "2007",
  "出版者": "國史館",
  "文類": "演講訪談",
  "書名": "台語文運動訪談暨史料彙編",
  "書寫系統": "漢羅",
  "資料": [
    {
      "段": [
        [
          "細漢e5台語文學因緣",
          "Se3-han3 e5 Tai5-gi2 bun5-hak8 in-ian5"
        ],
        [
          "我是1945年ti7彰化和美出世e5，有7個兄弟姊妹，我是第2 e5，囡仔時代long2 ti7庄腳大漢。有2件代誌kap咱台語khah有關係e5，第一是囡仔時代我陪ti7老母身軀邊看伊做笠仔，hit-chun7有聽收音機，long2 teh放歌仔戲，khah有名e5是台中e5中聲電台，我自細漢to7 long2 聽這大漢e5。初中時代無siann2愛讀冊，kan-na7做2項代誌，to7是寫武俠小說koh有畫bang-gah。",
          "Goa2 si7 1945 ni5 ti7 Chiong-hoa3 Ho5-bi2 chhut-si3--e5, u7 7 e5 hiann-ti7 chi2-moe7, goa2 si7 te7 2 e5, gin2-a2 si5-tai7 long2 ti7 chng-kha toa7-han3. U7 2 kiann7 tai7-chi3 kap lan2 Tai5-gi2 khah u7 koan-he7--e5, te7-it si7 gin2-a2 si5-tai7 goa2 poe5 ti7 lau7-bu2 sin-khu-pinn khoann3 i cho3 loeh8-a2, hit-chun7 u7 thiann siu-im-ki, long2 teh pang3 koa-a2-hi3, khah u7-mia5--e5 si7 Tai5-tiong e5 Tiong-seng tian7-tai5, goa2 chu7 se3-han3 to7 long2 thiann che toa7-han3--e5. Chhou-tiong si5-tai7 bo5 siann2 ai3 thak8-chheh, kan-na7 cho3 2 hang7 tai7-chi3, to7-si7 sia2 bu2-kiap siau2-soat koh u7 oe7 bang-gah."
        ],
        [
          "我初中畢業e5時來考屏東師範考無tiau5，所以hit冬to7去kap人toa3，ti7一間上海人開e5「彰化冊店」做店員，半冬後阮阿兄to7叫我koh讀冊。Ti7考師範考無tiau5，iau2-boe7 kap人toa3 hit 中間有1個空phang7，有1件趣味e5代誌，hit-chun7阮二叔ti7農會有組1個「四健會」，有時會舉辦1寡節目，hit-chun7阮二叔叫阮演1齣戲，阮庄幾個少年囡仔為tioh8 beh演戲，to7去買1塊細塊e5唱片，是歐雲龍e5笑詼劇：「Siau2貪nng3雞籠」，阮聽了to7 ka7編劇本。回想起來，hit-chun7想beh用台語演笑詼劇，是我囝仔時代真趣味e5代誌。",
          "Goa2 chhou-tiong pit8-giap8 e5 si5 lai5 kho2 Pin5-tong Su-hoan7 kho2 bo5 tiau5, sou2-i2 hit tang to7 khi3 kap lang5 toa3, ti7 chit8 keng Siong7-hai2-lang5 khui e5 “Chiong-hoa3 Chheh-tiam3” cho3 tiam3-oan5, poann3-tang au7 goan2 a-hiann to7 kio3 goa2 koh thak8-chheh. Ti7 kho2 su-hoan7 kho2 bo5 tiau5, iau2-boe7 kap lang5 toa3 hit tiong-kan u7 1 e5 khang-phang7, u7 1 kiann7 chhu3-bi7 e5 tai7-chi3, hit-chun7 goan2 ji7-chek ti7 long5-hoe7 u7 chou 1 e5 “su3-kian7-hoe7”, u7-si5 e7 ki2-pan7 chit8-koa2 chiat-bok8, hit-chun7 goan2 ji7-chek kio3 goan2 ian2 1 chhut hi3, goan2 chng kui2 e5 siau3-lian5 gin2-a2 ui7 tioh8 beh ian2-hi3, to7 khi3 be2 1 te3 se3-te3 e5 chhiunn3-phinn3, si7 Au Hun5-liong5 e5 chhio3-khoe-kiok8: “Siau2-tham nng3 ke-lang”, goan2 thiann liau2 to7 ka7 pian kiok8-pun2. Hoe5-siong2--khi2-lai5, hit-chun7 siunn7 beh iong7 Tai5-gi2 ian2 chhio3-khoe-kiok8, si7 goa2 gin2-a2 si5-tai7 chin chhu3-bi7 e5 tai7-chi3."
        ],
        [
          "另外to7是細漢e5時，我真ai3 ti7廟前戲棚邊仔看布袋戲師lang7布袋戲，有時陣阮阿兄ma7會chhoa7我去「水尾」看，所以我對布袋戲e5戲文、口白chiok kah-i3--e5。",
          "Leng7-goa7 to7-si7 se3-han3 e5 si5, goa2 chin ai3 ti7 bio7-cheng5 hi3-penn5 pinn--a2 khoann3 pou3-te7-hi3-sai lang7 pou3-te7-hi3, u7 si5-chun7 goan2 a-hiann ma7 e7 chhoa7 goa2 khi3 “Chui2-boe2” khoann3, sou2-i2 goa2 tui3 pou3-te7-hi3 e5 hi3-bun5, khau2-peh8 chiok kah-i3--e5."
        ],
        [
          "Ti7 iau2-boe7去kap人toa3 e5時，hit chun7 ti7 台中中興電台有1個老歲仔人teh講古，伊long2用台語講「臥龍生」e5武俠小說，伊e5台語chiok sui2--e5。我想想leh，做chit款頭路ma7 be7 bai2，to7寫1張批hou7中興電台，進前我先買1本「呂四娘別傳」tng2來準備，用台語na2看na2唸，想講beh來講古。",
          "Ti7 iau2-boe7 khi3 kap lang5 toa3 e5 si5, hit chun7 ti7 Tai5-tiong Tiong-heng Tian7-tai5 u7 1 e5 lau7-hoe3-a2-lang5 teh kong2-kou2, i long2 iong7 Tai5-gi2 kong2 “Gou7-liong5 Seng” e5 bu2-kiap siau2-soat, i e5 Tai5-gi2 chiok sui2--e5. Goa2 siunn7-siunn7--leh, cho3 chit khoan2 thau5-lou7 ma7 be7-bai2, to7 sia2 1 tiunn phoe hou7 Tiong-heng Tian7-tai5, chin3-cheng5 goa2 seng be2 1 pun2 “Lu7 Su3-niu5 Piat8-toan7” tng2 lai5 chun2-pi7, iong7 Tai5-gi2 na2 khoann3 na2 liam7, siunn7 kong2 beh lai5 kong2-kou2."
        ],
        [
          "雖然尾a2無去，m7-koh講古一直是我e5夢。後來chiah koh讀冊，考tiau5彰中。當時彰中e5老師用台語教數學，國文老師ma7用台語讀課文，所以hit-chun7讀冊是chiok自然、自由e5環境。",
          "Sui-jian5 boe2--a2 bo5 khi3, m7-koh kong2-kou2 it-tit8 si7 goa2 e5 bang7. Au7-lai5 chiah koh thak8-chheh, kho2 tiau5 Chiong-tiong. Tong-si5 Chiong-tiong e5 lau7-su iong7 Tai5-gi2 ka3 sou3-hak8, kok-bun5 lau7-su ma7 iong7 Tai5-gi2 thak8 kho3-bun5, sou2-i2 hit-chun7 thak8-chheh si7 chiok chu7-jian5, chu7-iu5 e5 khoan5-keng2."
        ],
        [
          "大學e5時開始有寡轉變，開始聽西方e5聲音，聽古典音樂，欣賞世界e5音樂、美術，開始讀「新潮文庫」e5物件，進入學校雖然是讀中國古典e5物件，m7-koh思想訓練是khah西方式e5，hit-chun7 khah無台灣e5想法，我大學e5時陣根本m7知影阮系裡e5黃得時教授是日治時代台灣文學e5見證人。",
          "Tai7-hak8 e5 si5 khai-si2 u7 koa2 choan2-pian3, khai-si2 thiann se-hng e5 siann-im, thiann kou2-tian2 im-gak8, him-siong2 se3-kai3 e5 im-gak8, bi2-sut8, khai-si2 thak8 “Sin-tiau Bun5-khou3” e5 mih8-kiann7, chin3-jip8 hak8-hau7 sui-jian5 si7 thak8 Tiong-kok kou2-tian2 e5 mih8-kiann7, m7-koh su-siong2 hun3-lian7 si7 khah se-hng-sek--e5, hit-chun7 khah bo5 Tai5-oan5 e5 siunn7-hoat, goa2 tai7-hak8 e5 si5-chun7 kin-pun2 m7 chai-iann2 goan2 he7--nih e5 Ng5 Tit-si5 kau3-siu7 si7 Jit8-ti7 si5-tai7 Tai5-oan5 bun5-hak8 e5 kian3-cheng3-jin5."
        ],
        [
          "自中國文學轉變到台灣文學",
          "Chu7 Tiong-kok bun5-hak8 choan2-pian3 kau3 Tai5-oan5 bun5-hak8"
        ],
        [
          "我ti7 1974年來成大中文系做講師，hit-chun7是ui3中國文學轉來台灣文學e5前奏。我來成大以後，chiah開始慢慢a2看台灣e5歷史、蒐集資料，講起來，轉過來台灣e5物件是ui3「美麗島事件」了後e5 1980年。",
          "Goa2 ti7 1974 ni5 lai5 Seng5-tai7 Tiong-bun5-he7 cho3 kang2-su, hit-chun7 si7 ui3 Tiong-kok bun5-hak8 choan2 lai5 Tai5-oan5 bun5-hak8 e5 chian5-chau3. Goa2 lai5 Seng5-tai7 i2-au7, chiah khai-si2 ban7-ban7-a2 khoann3 Tai5-oan5 e5 lek8-su2, siu-chip8 chu-liau7, kong2--khi2-lai5, choan2 koe3 lai5 Tai5-oan5 e5 mih8-kiann7 si7 ui3 “Bi2-le7-to2 su7-kiann7” liau2-au7 e5 1980 ni5."
        ],
        [
          "美麗島事件e5過tng2工，施明德teh走，tak8-e5 beh ka7掠e5時，我有1個查某學生chhoa7 in先生來阮兜，ka7我講in ti7現場e5情形，he kap報紙寫e5完全無仝款。美麗島事件對阮chit ian5 e5，long2無任何政治考慮e5人來講，是chiok明顯e5分界線。你看李敏勇in所寫e5，會tang3知影siong7大e5變化ma7是ui3美麗島事件開始。",
          "Bi2-le7-to2 su7-kiann7 e5 koe3-tng2-kang, Si Beng5-tek teh chau2, tak8-e5 beh ka7 liah8 e5 si5, goa2 u7 1 e5 cha-bou2 hak8-seng chhoa7 in sian-sinn lai5 goan2 tau, ka7 goa2 kong2 in ti7 hian7-tiunn5 e5 cheng5-heng5, he kap po3-choa2 sia2--e5 oan5-choan5 bo5 kang7-khoan2. Bi2-le7-to2 su7-kiann7 tui3 goan2 chit ian5--e5, long2 bo5 jin7-ho5 cheng3-ti7 kho2-lu7 e5 lang5 lai5 kong2, si7 chiok beng5-hian2 e5 hun-kai3-soann3. Li2 khoann3 Li2 Bin2-iong2 in sou2 sia2--e5, e7-tang3 chai-iann2 siong7 toa7 e5 pian3-hoa3 ma7 si7 ui3 Bi2-le7-to2 su7-kiann7 khai-si2."
        ],
        [
          "了後對chiok濟代誌e5看法to7 chiok無仝款e5，所以美麗島事件了，我ti7成大對台灣e5代誌to7 koh-khah 注意ah。1989年我離開成大去清華，原本是beh去做宋朝文學e5研究，hit-chun7雖然對台灣e5物件有興趣，m7-koh iau2無當做研究e5物件，hit-chun7陳萬益老師對台灣e5物件chiok有興趣，伊對台灣e5物件比我khah早投入。",
          "Liau2-au7 tui3 chiok che7 tai7-chi3 e5 khoann3-hoat to7 chiok bo5 kang7-khoan2--e5, sou2-i2 Bi2-le7-to2 su7-kiann7 liau2, goa2 ti7 Seng5-tai7 tui3 Tai5-oan5 e5 tai7-chi3 to7 koh-khah chu3-i3--ah. 1989 ni5 goa2 li7-khui Seng5-tai7 khi3 Chheng-hoa5, goan5-pun2 si7 beh khi3 cho3 Song3-tiau5 bun5-hak8 e5 gian2-kiu3, hit-chun7 sui-jian5 tui3 Tai5-oan5 e5 mih8-kiann7 u7 heng3-chhu3, m7-koh iau2 bo5 tong3-cho3 gian2-kiu3 e5 mih8-kiann7, hit-chun7 Tan5 ban7-ek lau7-su tui3 Tai5-oan5 e5 mih8-kiann7 chiok u7 heng3-chhu3, i tui3 Tai5-oan5 e5 mih8-kiann7 pi2 goa2 khah cha2 tau5-jip8."
        ],
        [
          "會專心beh來做台灣e5物件，實際上是阮2個慢慢a2討論、開講，慢慢a2 1個交集e5物件lu2來lu2明顯，到尾a3 e5結論to7是an2-ne，到底是beh來做宋朝e5 a2是台灣e5物件？對我來講long2是新e5物件，2個物件過去long2有注意，但是beh ka7變作一個學術e5領域，to7 ai3 chiok考慮e5。",
          "E7 choan-sim beh lai5 cho3 Tai5-oan5 e5 mih8-kiann7, sit8-che3 siong7 si7 goan2 2 e5 ban7-ban7-a2 tho2-lun7, khai-kang2, ban7-ban7-a2 1 e5 kau-chip8 e5 mih8-kiann7 lu2 lai5 lu2 beng5-hian2, kau3 boe2--a3 e5 kiat-lun7 to7-si7 an2-ne, tau3-te2 si7 beh lai5 cho3 Song3-tiau5--e5 a2 si7 Tai5-oan5 e5 mih8-kiann7? Tui3 goa2 lai5 kong2 long2 si7 sin e5 mih8-kiann7, 2 e5 mih8-kiann7 koe3-khi3 long2 u7 chu3-i3, tan7-si7 beh ka7 pian3-cho3 chit8 e5 hak8-sut8 e5 leng2-hek8, to7 ai3 chiok kho2-lu7--e5."
        ],
        [
          "後來想想leh，我若繼續做中國e5物件會chiok輕鬆e5，做台灣e5會chiok困難，所以一開始做台灣e5 ma7 m7是做台語e5。後來開始讀台灣e5冊，ma7感覺需要做田野，所以我to7開始做田野，第1篇台灣研究e5論文to7是寫陳千武，ma7是用田野e5方式來作，想講an3「hann7語言」e5 chit代做起。",
          "Au7-lai5 siunn7-siunn7--leh, goa2 na7 ke3-siok8 cho3 Tiong-kok e5 mih8-kiann7 e7 chiok khin-sang--e5, cho3 Tai5-oan5--e5 e7 chiok khun3-lan5, sou2-i2 chit8 khai-si2 cho3 Tai5-oan5 e5 ma7 m7 si7 cho3 Tai5-gi2--e5. Au7-lai5 khai-si2 thak8 Tai5-oan5 e5 chheh, ma7 kam2-kak su-iau3 cho3 chhan5-ia2, sou2-i2 goa2 to7 khai-si2 cho3 chhan5-ia2, te7 1 phinn Tai5-oan5 gian2-kiu3 e5 lun7-bun5 to7-si7 sia2 Tan5 Chhian-bu2, ma7 si7 iong7 chhan5-ia2 e5 hong-sek lai5 cho3, siunn7 kong2 an3 “hann7 gi2-gian5” e5 chit te7 cho3 khi2."
        ],
        [
          "Hit-chun7對台灣文學是khah全面的e5思考，以我chit-ma2來講，當然會希望siong7好是全部用台語e5，但是你講ka7所有用華語e5、日語e5 long2 hou3掉，有當時a2實在做be7落去，過渡期當然是an2-ne，將來若有法度正常化是siong7好。",
          "Hit-chun7 tui3 Tai5-oan5 bun5-hak8 si7 khah choan5-bin7-tek e5 su-kho2, i2 goa2 chit-ma2 lai5 kong2, tong-jian5 e7 hi-bang7 siong7 ho2 si7 choan5-pou7 iong7 Tai5-gi2--e5, tan7-si7 li2 kong2 ka7 sou2-u7 iong7 Hoa5-gi2--e5, Jit8-gi2--e5 long2 hou3-tiau7, u7 tang-si5-a2 sit8-chai7 cho3 be7 loh8--khi3, koe3-tou7-ki5 tong-jian5 si7 an2-ne, chiong-lai5 na7 u7 hoat-tou7 cheng3-siong5-hoa3 si7 siong7 ho2."
        ],
        [
          "所以hit-chun7開始做田野，開始kap台灣文學界e5人做夥，續落來to7是kap陳老師設計每個月e5「台灣文學研討會」，ui3 1991年開始，1個月1擺，阮2個輪流主持，招1寡台灣文學界e5先輩來討論，3冬內long2總舉辦30幾擺。小型e5討論以後，1993年我kap陳老師koh籌備「賴和文學研討會」，1994年十一--月舉辦，是國內學院內第1 kai2 e5台灣文學國際學術會議。",
          "Sou2-i2 hit-chun7 khai-si2 cho3 chhan5-ia2, khai-si2 kap Tai5-oan5 bun5-hak8-kai3 e5 lang5 cho3-hoe2, soa3--loh8-lai5 to7-si7 kap Tan5 lau7-su siat-ke3 mui2 ko3 goeh8 e5 “Tai5-oan5 bun5-hak8 gian2-tho2-hoe7”, ui3 1991 ni5 khai-si2, 1 ko3 goeh8 1 pai2, goan2 2 e5 lun5-liu5 chu2-chhi5, chio chit8-koa2 Tai5-oan5 bun5-hak8-kai3 e5 sian-pai2 lai5 tho2-lun7, 3 tang lai7 long2-chong2 ki2-pan7 30 kui2 pai2. Sio2-heng5 e5 tho2-lun7 i2-au7, 1993 ni5 goa2 kap Tan5 lau7-su koh tiu5-pi7 “Loa7 Ho5 bun5-hak8 gian2-tho2-hoe7”, 1994 ni5 chap8-it--goeh ki2-pan7, si7 kok-lai7 hak8-inn7 lai7 te7 1 kai2 e5 Tai5-oan5 bun5-hak8 kok-che3 hak8-sut8 hoe7-gi7."
        ],
        [
          "我會開始做台語文學是去清華第2冬e5時。若做台灣e5物件，做華語e5、khah少年e5我m7免做，我beh做khah老先e5，看會tang3替in鬥相工啥物，所以我真希望透過田野調查e5方式，ka7 chiah-e5老先e5資料留loh8來，所以去整理楊熾昌、許丙丁e5物件，保存日本時代e5資料，這long2是我ti7清華hit個時代做e5。",
          "Goa2 e7 khai-si2 cho3 Tai5-gi2 bun5-hak8 si7 khi3 Chheng-hoa5 te7 2 tang e5 si5. Na7 cho3 Tai5-oan5 e5 mih8-kiann7, cho3 Hoa5-gi2--e5, khah siau3-lian5--e5 goa2 m7 bian2 cho3, goa2 beh cho3 khah lau7-sian--e5, khoann3 e7-tang3 the3 in tau3-sann-kang7 siann2-mih8, sou2-i2 goa2 chin hi-bang7 thau3-koe3 chhan5-ia2 tiau-cha e5 hong-sek, ka7 chiah-e5 lau7-sian e5 chu-liau7 lau5--loh8-lai5, sou2-i2 khi3 cheng2-li2 Iunn5 Chi3-chhiong, Khou2 Peng2-teng e5 mih8-kiann7, po2-chun5 Jit8-pun2 si5-tai7 e5 chu-liau7, che long2 si7 goa2 ti7 Chheng-hoa5 hit e5 si5-tai7 cho3--e5."
        ],
        [
          "另外，to7是開始ti7清華教台語文學。教冊進前，我有參加台語網，開始接觸羅馬字，hit-chun7去神學院圖書館看《教會公報》，看tioh8<白話字e5利益〉kap〈北港媽e5新聞〉2篇文章，感覺nah有hiah-nih8 sui2 e5物件，是咱e5寶貝。學習白話字e5過程1開始真慢，1字1字慢慢a2 thuh，寫比看khah緊，an3 1994年以後chiah khah正確ah。",
          "Leng7-goa7, to7-si7 khai-si2 ti7 Chheng-hoa5 ka3 Tai5-gi2 bun5-hak8. Ka3-chheh chin3-cheng5, goa2 u7 chham-ka Tai5-gi2-bang7, khai-si2 chiap-chhiok Lo5-ma2-ji7, hit-chun7 khi3 sin5-hak8-inn7 tou5-su-koan2 khoann3 “Kau3-hoe7 Kong-po3”, khoann3 tioh8 “Peh8-oe7-ji7 e5 li7-ek” kap “Pak-kang2-ma2 e5 sin-bun5” 2 phinn bun5-chiunn, kam2-kak nah u7 hiah-nih8 sui2 e5 mih8-kiann7, si7 lan2 e5 po2-poe3. Hak8-sip8 peh8-oe7-ji7 e5 koe3-teng5 1 khai-si2 chin ban7, 1 ji7 1 ji7 ban7-ban7-a2 thuh, sia2 pi2 khoann3 khah kin2, an3 1994 ni5 i2-au7 chiah khah cheng3-khak--ah."
        ],
        [
          "有關台灣文學e5研究，我慢慢感覺有寡物件ai3放棄，第1，ai3放棄日文e5部分，因為家己bu2 kah chiok心虛e5，因為咱日文無好，做kah無thiap實。第2，ai3放棄華語文學e5部分，因為chit方面e5研究踢倒山，無欠我1個人。所以決定beh做：(1)家己趣味e5，(2)人khah無teh摸e5，所以我chiok清楚beh kap陳老師做分工e5 khang-khoe3，所以決定beh做台語e5物件，想講將來教冊ma7 盡量beh教台語e5物件。",
          "Iu2-koan Tai5-oan5 bun5-hak8 e5 gian2-kiu3, goa2 ban7-ban7 kam2-kak u7 koa2 mih8-kiann7 ai3 hong3-khi3, te7 1, ai3 hong3-khi3 Jit8-bun5 e5 pou7-hun7, in-ui7 ka-ti7 bu2 kah chiok sim-hi--e5, in-ui7 lan2 Jit8-bun5 bo5 ho2, cho3 kah bo5 thiap-sit8. Te7 2, ai3 hong3-khi3 Hoa5-gi2 bun5-hak8 e5 pou7-hun7, in-ui7 chit hong-bin7 e5 gian2-kiu3 that-to2-soann, bo5 khiam3 goa2 1 e5 lang5. Sou2-i2 koat-teng7 beh cho3: (1) ka-ti7 chhu3-bi7--e5, (2) lang5 khah bo5 teh bong--e5, sou2-i2 goa2 chiok chheng-chho2 beh kap Tan5 lau7-su cho3 hun-kang e5 khang-khoe3, sou2-i2 koat-teng7 beh cho3 Tai5-gi2 e5 mih8-kiann7, siunn7 kong2 chiong-lai5 ka3-chheh ma7 chin7-liong7 beh ka3 Tai5-gi2 e5 mih8-kiann7."
        ],
        [
          "開始轉過來專心做台語文學是an3成大開始，1999年先來成大中文系兼任，開台語文學e5課，hit-chun7 to7開始long2做台語文學，ia7開始將《教會公報》講--入來，iau2-boe7做白話字蒐集計畫進前，上課e5時chun7，絕對to7會講tioh8《教會公報》e5物件，因為1994年寫hit篇討論教會公報資料e5論文以後，to7開始會去推廣hit種e5觀念，所以到2000年台灣文學所正式成立，開始kap陳萬益老師教台灣文學史，hit-chun7第1個觀念開始to7 long2講語言e5問題，台灣文學史mai3 kan-na講有漢字e5、日文e5，iau2-koh有白話字e5。",
          "Khai-si2 choan2 koe3-lai5 choan-sim cho3 Tai5-gi2 bun5-hak8 si7 an3 Seng5-tai7 khai-si2, 1999 ni5 seng lai5 Seng5-tai7 Tiong-bun5-he7 kiam-jim7, khui Tai5-gi2 bun5-hak8 e5 kho3, hit-chun7 to7 khai-si2 long2 cho3 Tai5-gi2 bun5-hak8, ia7 khai-si2 chiong “Kau3-hoe7 Kong-po3” kong2--jip8-lai5, iau2-boe7 cho3 peh8-oe7-ji7 siu-chip8 ke3-oe7 chin3-cheng5, siong7-kho3 e5 si5-chun7, choat8-tui3 to7 e7 kong2 tioh8 “Kau3-hoe7 Kong-po3” e5 mih8-kiann7, in-ui7 1994 ni5 sia2 hit phinn tho2-lun7 Kau3-hoe7 Kong-po3 chu-liau7 e5 lun7-bun5 i2-au7, to7 khai-si2 e7 khi3 chhui-kong2 hit chiong2 e5 koan-liam7, sou2-i2 kau3 2000 ni5 Tai5-oan5 bun5-hak8-sou2 cheng3-sek seng5-lip8, khai-si2 kap Tan5 Ban7-ek lau7-su ka3 Tai5-oan5 bun5-hak8-su2, hit-chun7 te7 1 e5 koan-liam7 khai-si2 to7 long2 kong2 gi2-gian5 e5 bun7-te5, Tai5-oan5 bun5-hak8-su2 mai3 kan-na kong2 u7 Han3-ji7--e5, Jit8-bun5--e5, iau2-koh u7 peh8-oe7-ji7--e5."
        ],
        [
          "我認為做台灣文學有幾「破」，第1，破除男性沙文主義，第2，破除漢人中心主義，第3，破除漢字中心主義。若破除漢人中心e5思考，to7會ka7原住民加入來，另外破除漢字中心，be7-sai2講漢字chiah是字，an2-ne台語e5物件to7加入來a3，我教文學史進前攏會先講chit e5觀念。",
          "Goa2 jin7-ui7 cho3 Tai5-oan5 bun5-hak8 u7 kui2 “pho3”, te7 1, pho3-tu5 lam5-seng3 soa-bun5 chu2-gi7, te7 2, pho3-tu5 Han3-jin5 tiong-sim chu2-gi7, te7 3, pho3-tu5 Han3-ji7 tiong-sim chu2-gi7. Na7 pho3-tu5 Han3-jin5 tiong-sim e5 su-kho2, to7 e7 ka7 goan5-chu7-bin5 ka--jip8-lai5, leng7-goa7 pho3-tu5 Han3-ji7 tiong-sim, be7-sai2 kong2 Han3-ji7 chiah si7 ji7, an2-ne Tai5-gi2 e5 mih8-kiann7 to7 ka--jip8-lai5-a3, goa2 ka3 bun5-hak8-su2 chin3-cheng5 long2 e7 seng kong2 chit e5 koan-liam7."
        ],
        [
          "我教冊ma7慣勢用台語講，m7-koh有1個ngai7-gioh8 e5所在，to7是必修課e5問題，若tu2 tioh8外國留學生beh an2-choann2？所以我to7 phainn2-se3 long2用台語講，因為這ma7是in e5權利，所以我尾a3 long2無ai3教必修課to7是chit個原因。",
          "Goa2 ka3-chheh ma7 koan3-si3 iong7 Tai5-gi2 kong2, m7-koh u7 1 e5 ngai7-gioh8 e5 sou2-chai7, to7-si7 pit-siu-kho3 e5 bun7-te5, na7 tu2 tioh8 goa7-kok liu5-hak8-seng beh an2-choann2? Sou2-i2 goa2 to7 phainn2-se3 long2 iong7 Tai5-gi2 kong2, in-ui7 che ma7 si7 in e5 koan5-li7, sou2-i2 goa2 boe2--a3 long2 bo5-ai3 ka3 pit-siu-kho3 to7-si7 chit e5 goan5-in."
        ],
        [
          "我khah正式公開講以後long2無ai3寫華語e5，是文化中心20年紀念，叫我寫1個府城文學獎e5回顧，我有khng3 ti7網路頂面，hit篇文章我有講，ti7 chiah che7冬上kai3遺憾e5代誌to7是台南縣不止a2重視台語e5物件，相對來講，台南市差chiok濟e5，最近有khah好a3，早期情形khah無好。",
          "Goa2 khah cheng3-sek kong-khai kong2 i2-au7 long2 bo5 ai3 sia2 Hoa5-gi2--e5, si7 bun5-hoa3 tiong-sim 20 ni5 ki3-liam7, kio3 goa2 sia2 1 e5 Hu2-siann5 bun5-hak8-chiong2 e5 hoe5-kou3, goa2 u7 khng3 ti7 bang7-lou7 teng2-bin7, hit phinn bun5-chiunn goa2 u7 kong2, ti7 chiah che7 tang siong7 kai3 ui5-han7 e5 tai7-chi3 to7-si7 Tai5-lam5 koan7 put-chi2-a2 tiong7-si7 Tai5-gi2 e5 mih8-kiann7, siong-tui3 lai5 kong2, Tai5-lam5 chhi7 chha chiok che7--e5, choe3-kin7 u7 khah ho2--a3, cha2-ki5 cheng5-heng5 khah bo5 ho2."
        ],
        [
          "所以為tioh8 beh講會kau3做會kau3，ui3我chit篇文章開始，以後若m7是台語無ai3寫，m7是台語無ai3講，m7是台語無ai3教。",
          "Sou2-i2 ui7 tioh8 beh kong2 e7 kau3 cho3 e7 kau3, ui3 goa2 chit phinn bun5-chiunn khai-si2, i2-au7 na7 m7 si7 Tai5-gi2 bo5-ai3 sia2, m7 si7 Tai5-gi2 bo5-ai3 kong2, m7 si7 Tai5-gi2 bo5-ai3 ka3."
        ],
        [
          "Ti7學院推動台語文學kap田野調查e5過程",
          "Ti7 hak8-inn7 chhui-tong7 Tai5-gi2 bun5-hak8 kap chhan5-ia2 tiau-cha e5 koe3-teng5"
        ],
        [
          "我教台語文學e5時盡量long2想beh教新e5物件，所以真che7課程long2是台灣第1個開e5，hit個現象to7是無法度準備kah chiok充分e5，我tiann7-tiann7講做台語文學to7 ka2-na2 teh phah野球仝款，「phah、帶、走」。因為只好an2-ne，若無時間be7-hu3。所以我若hit-chun7 teh摸啥物，to7會開hit個課，所以我開「歌仔冊」、「台語流行歌」等等無仝e5主題。",
          "Goa2 ka3 Tai5-gi2 bun5-hak8 e5 si5 chin7-liong7 long2 siunn7 beh ka3 sin e5 mih8-kiann7, sou2-i2 chin che7 kho3-teng5 long2 si7 Tai5-oan5 te7 1 e5 khui--e5, hit e5 hian7-siong7 to7-si7 bo5 hoat-tou7 chun2-pi7 kah chiok chhiong-hun--e5, goa2 tiann7-tiann7 kong2 cho3 Tai5-gi2 bun5-hak8 to7 ka2-na2 teh phah ia2-kiu5 kang7-khoan2, “phah, tai3, chau2”. In-ui7 chi2-ho2 an2-ne, na7 bo5 si5-kan be7-hu3. Sou2-i2 goa2 na7 hit-chun7 teh bong siann2-mih8, to7 e7 khui hit e5 kho3, sou2-i2 goa2 khui “koa-a2-chheh”, “Tai5-gi2 liu5-heng5-koa” teng2-teng2 bo5 kang5 e5 chu2-te5."
        ],
        [
          "Beh開課進前我攏會準備chiok久e5，2000年我to7開始收台語流行歌e5資料，收到2006年chiah 開始開課，我1開始先收聲音e5資料。",
          "Beh khui-kho3 chin3-cheng5 goa2 long2 e7 chun2-pi7 chiok ku2--e5, 2000 ni5 goa2 to7 khai-si2 siu Tai5-gi2 liu5-heng5-koa e5 chu-liau7, siu kau3 2006 ni5 chiah khai-si2 khui-kho3, goa2 1 khai-si2 seng siu siann-im e5 chu-liau7."
        ],
        [
          "收集聲音e5資料以後，我to7開始收集文字e5，先ti7網路找，尾a3教流行歌以後，熟sai7郭一男，有借1寡歌本，開始做文字e5整理，漸漸a2 tun2 chiah-e5台語流行歌e5資料。",
          "Siu-chip8 siann-im e5 chu-liau7 i2-au7, goa2 to7 khai-si2 siu-chip8 bun5-ji7--e5, seng ti7 bang7-lou7 chhoe7, boe2--a3 ka3 liu5-heng5-koa i2-au7, sek8-sai7 Koeh It-lam5, u7 chioh chit8-koa2 koa-pun2, khai-si2 cho3 bun5-ji7 e5 cheng2-li2, chiam7-chiam7-a2 tun2 chiah-e5 Tai5-gi2 liu5-heng5-koa e5 chu-liau7."
        ],
        [
          "「歌仔冊」e5部分，是先ka7王順隆e5物件ui3網路掠loh8來，我是1989年ti7清華hit-chun7開始收歌仔冊資料e5，hit-chun7去清華第一e5禮拜to7騎鐵馬去竹林冊局ka7所有e5歌仔冊long2買tng2來。",
          "“Koa-a2-chheh” e5 pou7-hun7, si7 seng ka7 Ong5 Sun7-liong5 e5 mih8-kiann7 ui3 bang7-lou7 liah8--loh8-lai5, goa2 si7 1989 ni5 ti7 Chheng-hoa5 hit-chun7 khai-si2 siu koa-a2-chheh chu-liau7--e5, hit-chun7 khi3 Chheng-hoa5 te7-it e5 le2-pai3 to7 khia5 thih-be2 khi3 Tek-na5 Chheh-kiok8 ka7 sou2-u7 e5 koa-a2-chheh long2 be2--tng2-lai5."
        ],
        [
          "白話字e5部分，田野調查主要是beh收集教會公報以外e5物件，hit-chun7 e5方式long2是先發批hou7每1間教會，有回批阮to7 kap in chih-chiap，過程中有真濟趣味e5代誌，有e5資料雖然知影，m7-koh阮theh8 be7 tioh8。比如講白話字e5資料內底有1種「議事錄」，有e5是紀錄早期教友hou7人「點油做記號」，to7是犯罪e5紀錄，內底siong7濟e5是犯「娶細姨」e5罪，也to7是犯tioh8「十誡」e5罪，算真嚴重。In開會有將chit種代誌紀錄loh8來，所以in e5囝孫仔chiok無ai3 hou7人知 e5，chiah-e5資料long2是ti7教會內底。",
          "Peh8-oe7-ji7 e5 pou7-hun7, chhan5-ia2 tiau-cha chu2-iau3 si7 beh siu-chip8 Kau3-hoe7 Kong-po3 i2-goa7 e5 mih8-kiann7, hit-chun7 e5 hong-sek long2 si7 seng hoat phoe hou7 mui2 1 keng kau3-hoe7, u7 hoe5 phoe goan2 to7 kap in chih-chiap, koe3-teng5 tiong u7 chin che7 chhu3-bi7 e5 tai7-chi3, u7 e5 chu-liau7 sui-jian5 chai-iann2, m7-koh goan2 theh8 be7 tioh8. Pi2-ju5 kong2 peh8-oe7-ji7 e5 chu-liau7 lai7-te2 u7 1 chiong2 “gi7-su7-liok8”, u7 e5 si7 ki3-lok8 cha2-ki5 kau3-iu2 hou7 lang5 “tiam2-iu5 cho3 ki3-ho7”, to7-si7 hoan7-choe7 e5 ki3-lok8, lai7-te2 siong7 che7--e5 si7 hoan7 “chhoa7 se3-i5” e5 choe7, ia7 to7-si7 hoan7 tioh8 “chap8-kai3” e5 choe7, sng3 chin giam5-tiong7. In khui-hoe7 u7 chiong chit chiong2 tai7-chi3 ki3-lok8--loh8-lai5, sou2-i2 in e5 kiann2-sun-a2 chiok bo5 ai3 hou7 lang5 chai--e5, chiah-e5 chu-liau7 long2 si7 ti7 kau3-hoe7 lai7-te2."
        ],
        [
          "Koh有1個khah無chhai2 e5經驗是hit-chun7去嘉義北榮教會，牧師講tioh8有1個會友e5老父e5回憶錄寫kah chiok好e5，伊有將回憶錄theh8 hou7我，我真歡喜會tang3 ka7當做文學作品來收集，m7-koh 伊e5後生因為驚內底寫tioh8 1寡早期教會bat發生過e5糾紛e5代誌，所以感覺無方便提供，hit-chun7感覺實在真無chhai2。所以我teh做台語文學e5時chun7，是將「歌仔冊」、「台語流行歌」kap「白話字」long2當做是台語文學e5資料。",
          "Koh u7 1 e5 khah bo5-chhai2 e5 keng-giam7 si7 hit-chun7 khi3 Ka-gi7 Pak-eng5 Kau3-hoe7, bok8-su kong2 tioh8 u7 1 e5 hoe7-iu2 e5 lau7-pe7 e5 hoe5-ek-liok8 sia2 kah chiok ho2--e5, i u7 chiong hoe5-ek-liok8 theh8 hou7--goa2, goa2 chin hoann-hi2 e7-tang3 ka7 tong3-cho3 bun5-hak8 chok-phin2 lai5 siu-chip8, m7-koh i e5 hau7-senn in-ui7 kiann lai7-te2 sia2 tioh8 chit8-koa2 cha2-ki5 kau3-hoe7 bat hoat-seng--koe3 e5 kiu3-hun e5 tai7-chi3, sou2-i2 kam2-kak bo5 hong-pian7 the5-kiong, hit-chun7 kam2-kak sit8-chai7 chin bo5-chhai2. Sou2-i2 goa2 teh cho3 Tai5-gi2 bun5-hak8 e5 si5-chun7, si7 chiong “koa-a2-chheh”, “Tai5-gi2 liu5-heng5-koa” kap “peh8-oe7-ji7” long2 tong3-cho3 si7 Tai5-gi2 bun5-hak8 e5 chu-liau7."
        ],
        [
          "Ti7學院推sak台語文學、做田野調查e5情形大概是an2-ne，我做代誌khah m7是用強勢e5方式，所以我是感覺若有趣味e5人chiah來，一般來講做chit種代誌假若做人仝款，我be7去ka7人勉強一定ai3 an2-choann2，我to7是家己e5趣味liau5-liau5-a2 tiam3 hia做，但是成大chit e5環境尾a3 kap 我原來e5想法是khah無仝款，尾a3是有真大e5變化。",
          "Ti7 hak8-inn7 chhui-sak Tai5-gi2 bun5-hak8, cho3 chhan5-ia2 tiau-cha e5 cheng5-heng5 tai7-khai3 si7 an2-ne, goa2 cho3 tai7-chi3 khah m7 si7 iong7 kiong5-se3 e5 hong-sek, sou2-i2 goa2 si7 kam2-kak na7 u7 chhu3-bi7 e5 lang5 chiah lai5, it-poann lai5 kong2 cho3 chit chiong2 tai7-chi3 kan2-na2 cho3-lang5 kang7-khoan2, goa2 be7 khi3 ka7 lang5 bian2-kiong2 it-teng7 ai3 an2-choann2, goa2 to7-si7 ka-ti7 e5 chhu3-bi7 liau5-liau5-a2 tiam3 hia cho3, tan7-si7 Seng5-tai7 chit e5 khoan5-keng2 boe2--a3 kap goa2 goan5-lai5 e5 siunn7-hoat si7 khah bo5 kang7-khoan2, boe2--a3 si7 u7 chin toa7 e5 pian3-hoa3."
        ],
        [
          "對現階段台語文運動e5觀察",
          "Tui3 hian7-kai-toann7 Tai5-gi2-bun5 un7-tong7 e5 koan-chhat"
        ],
        [
          "我ti7學校kap賴和基金會做台語文學，雖然亦有做運動e5性質，但是實際上像《海翁台語文學雜誌》，long2是ti7第一線做運動e5，chiah-e5我long2無參與。若無chiah-e5運動者kap刊物，ti7歷史上完全是無法度留loh8痕跡e5。這內底我chiok感心e5，親像《台文通訊》，koh有in hit-chun7 ti7美國e5《台灣語文月刊》，漢羅e5書寫是an3 hia開始e5。",
          "Goa2 ti7 hak8-hau7 kap Loa7 Ho5 Ki-kim-hoe7 cho3 Tai5-gi2 bun5-hak8, sui-jian5 ia7 u7 cho3 un7-tong7 e5 seng3-chit, tan7-si7 sit8-che3 siong7 chhiunn7 “Hai2-ang Tai5-gi2 bun5-hak8 chap8-chi3”, long2 si7 ti7 te7-it-soann3 cho3 un7-tong7--e5, chiah-e5 goa2 long2 bo5 chham-u2. Na7 bo5 chiah-e5 un7-tong7-chia2 kap khan-but8, ti7 lek8-su2 siong7 oan5-choan5 si7 bo5 hoat-tou7 lau5 loh8 hun5-jiah--e5. Che lai7-te2 goa2 chiok kam2-sim--e5, chhin-chhiunn7 “Tai5-bun5 Thong-sin3”, koh u7 in hit-chun7 ti7 Bi2-kok e5 “Tai5-oan5 Gi2-bun5 Goeh8-khan”, Han3-lo5 e5 su-sia2 si7 an3 hia khai-si2--e5."
        ],
        [
          "Chiah-e5物件咱會想講，有loa7濟人teh看，總是，伊e5存在to7有真大e5意義，若無he，以後be7生湠；有he，雖然是講少人，an3量kap影響去看，當時有看tioh8 hia e5物件受著影響，這是1種影響，但是hit個物件只要伊無消失，無仝款e5年代有無仝款e5人teh看hia e5物件，hit e5影響無一定是發生ti7當時，只要物件ti7 hia ，一段時間to7會發生作用，這to7是文學史teh講e5影響，ma7是文學史e5痕跡。",
          "Chiah-e5 mih8-kiann7 lan2 e7 siunn7 kong2, u7 loa7 che7 lang5 teh khoann3, chong2--si7, i e5 chun5-chai7 to7 u7 chin toa7 e5 i3-gi7, na7 bo5 he, i2-au7 be7 senn-thoann3; u7 he, sui-jian5 si7 kong2 chio2 lang5, an3 liong7 kap eng2-hiong2 khi3 khoann3, tang-si5 u7 khoann3 tioh8 hia e5 mih8-kiann7 siu7 tioh8 eng2-hiong2, che si7 1 chiong2 eng2-hiong2, tan7-si7 hit e5 mih8-kiann7 chi2-iau3 i bo5 siau-sit, bo5 kang7-khoan2 e5 ni5-tai7 u7 bo5 kang7-khoan2 e5 lang5 teh khoann3 hia e5 mih8-kiann7, hit e5 eng2-hiong2 bo5 it-teng7 si7 hoat-seng ti7 tong-si5, chi2-iau3 mih8-kiann7 ti7 hia, chit8 toann7 si5-kan to7 e7 hoat-seng chok-iong7, che to7-si7 bun5-hak8-su2 teh kong2 e5 eng2-hiong2, ma7 si7 bun5-hak8-su2 e5 hun5-jiah."
        ],
        [
          "文學史m7是kan-na看現此時階段e5物件，iau2-koh有未來。咱tiann7-tiann7 會發現真濟當時hou7人phinn3-siunn3 e5物件，後來e5發展攏hou7人當做真sui2 e5物件。尤其若用整個大環境來講，台灣文學e5發展是語言錯誤e5發展，新文學運動最後決定用華語做書寫語言，這是錯誤e5結果，國民黨來以後koh用國家政治e5力量強勢ka7台灣e5語言封殺掉。",
          "Bun5-hak8-su2 m7 si7 kan-na khoann3 hian7-chhu2-si5 kai-toann7 e5 mih8-kiann7, iau2-koh u7 bi7-lai5. Lan2 tiann7-tiann7 e7 hoat-hian7 chin che7 tong-si5 hou7 lang5 phinn3-siunn3 e5 mih8-kiann7, au7-lai5 e5 hoat-tian2 long2 hou7 lang5 tong3-cho3 chin sui2 e5 mih8-kiann7. Iu5-ki5 na7 iong7 cheng2-ko3 toa7-khoan5-keng2 lai5 kong2, Tai5-oan5 bun5-hak8 e5 hoat-tian2 si7 gi2-gian5 chho3-ngou7 e5 hoat-tian2, sin-bun5-hak8 un7-tong7 choe3-au7 koat-teng7 iong7 Hoa5-gi2 cho3 su-sia2 gi2-gian5, che si7 chho3-ngou7 e5 kiat-ko2, Kok-bin5-tong2 lai5 i2-au7 koh iong7 kok-ka cheng3-ti7 e5 lek8-liong7 kiong5-se3 ka7 Tai5-oan5 e5 gi2-gian5 hong-sat tiau7."
        ],
        [
          "Ti7台文刊物內底，我khah重視e5是語言e5部份，內面我感覺上phah拚e5、對文學e5語言上注重e5 to7是《台文罔報》。因為伊每一期long2真少，無幾頁，所以khah精，品質khah好控制。有e5刊物若量大，每1篇無法度控制kah hiah 好，ma7無一定是文學性e5。",
          "Ti7 Tai5-bun5 khan-but8 lai7-te2, goa2 khah tiong7-si7--e5 si7 gi2-gian5 e5 pou7-hun7, lai7-bin7 goa2 kam2-kak siong7 phah-piann3--e5, tui3 bun5-hak8 e5 gi2-gian5 siong7 chu3-tiong7--e5 to7-si7 “Tai5-bun5 Bong2-po3”. In-ui7 i mui2 chit8 ki5 long2 chin chio2, bo5 kui2 iah8, sou2-i2 khah cheng, phin2-chit khah ho2 khong3-che3. U7 e5 khan-but8 na7 liong7 toa7, mui2 1 phinn bo5 hoat-tou7 khong3-che3 kah hiah ho2, ma7 bo5 it-teng7 si7 bun5-hak8-seng3--e5."
        ],
        [
          "所以我感覺《台文罔報》伊e5地位是真重要e5，he內底ma7有真大e5使命感，to7是in m7-na7 beh寫文學，koh beh創作文學e5語言，尤其是beh將過去真sui2 e5語言透過書寫hou7伊新e5活命，我感覺這是真好e5方向。當然tak8-e5刊物有無仝e5方向，long2有伊e5貢獻，因為環境對che chiok不利e5，in無beh行主流e5方式，願意khia7出來做時代另外e5見證，chit點咱ai3真ka7 in肯定，in e5存在會sai2講是時代e5良心。",
          "Sou2-i2 goa2 kam2-kak “Tai5-bun5 Bong2-po3” i e5 te7-ui7 si7 chin tiong7-iau3--e5, he lai7-te2 ma7 u7 chin toa7 e5 su2-beng7-kam2, to7-si7 in m7-na7 beh sia2 bun5-hak8, koh beh chhong3-chok bun5-hak8 e5 gi2-gian5, iu5-ki5 si7 beh chiong koe3-khi3 chin sui2 e5 gi2-gian5 thau3-koe3 su-sia2 hou7 i sin e5 oah8-mia7, goa2 kam2-kak che si7 chin ho2 e5 hong-hiong3. Tong-jian5 tak8-e5 khan-but8 u7 bo5 kang5 e5 hong-hiong3, long2 u7 i e5 kong3-hian3, in-ui7 khoan5-keng2 tui3 che chiok put-li7--e5, in bo5 beh kiann5 chu2-liu5 e5 hong-sek, goan7-i3 khia7 chhut-lai5 cho3 si5-tai7 leng7-goa7 e5 kian3-cheng3, chit tiam2 lan2 ai3 chin ka7 in kheng2-teng7, in e5 chun5-chai7 e7-sai2 kong2 si7 si5-tai7 e5 liong5-sim."
        ],
        [
          "有關進前e5拼音爭議，chit-ma2教育部已經有整合做「台羅」，所以tak8-e5有好e5規則出來，無理由koh講拼音系統e5問題。過去我認為，準講無規則，你用你家己e5方式寫to7好，重要是文學，m7是音標，音標是1個工具nia7-nia7，所以用to2 1套long2無要緊，問題是經過理性e5討論以後，tak8-e5 to7 ai3有理性e5妥協。所以chit-ma2經過教育部制定以後，新beh學e5人會sai2學chit套，chiok方便e5，若你khah慣勢用原本hit套e5人to7用原本e5寫作，beh出版、sak出去hou7人看e5時chiah轉換hou7人看to7好，所以對創作完全無影響。",
          "Iu2-koan chin3-cheng5 e5 phin-im cheng-gi7, chit-ma2 Kau3-iok8-pou7 i2-keng u7 cheng2-hap8 cho3 “Tai5-lo5”, sou2-i2 tak8-e5 u7 ho2 e5 kui-chek chhut--lai5, bo5 li2-iu5 koh kong2 phin-im he7-thong2 e5 bun7-te5. Koe3-khi3 goa2 jin7-ui7, chun2-kong2 bo5 kui-chek, li2 iong7 li2 ka-ti7 e5 hong-sek sia2 to7 ho2, tiong7-iau3 si7 bun5-hak8, m7 si7 im-phiau, im-phiau si7 1 e5 kang-ku7 nia7-nia7, sou2-i2 iong7 to2 1 tho3 long2 bo5 iau3-kin2, bun7-te5 si7 keng-koe3 li2-seng3 e5 tho2-lun7 i2-au7, tak8-e5 to7 ai3 u7 li2-seng3 e5 tho3-hiap8. Sou2-i2 chit-ma2 keng-koe3 Kau3-iok8-pou7 che3-teng7 i2-au7, sin beh oh8 e5 lang5 e7-sai2 oh8 chit tho3, chiok hong-pian7--e5, na7 li2 khah koan3-si3 iong7 goan5-pun2 hit tho3 e5 lang5 to7 iong7 goan5-pun2 e5 sia2-chok, beh chhut-pan2, sak chhut khi3 hou7 lang5 khoann3 e5 si5 chiah choan2-oann7 hou7 lang5 khoann3 to7 ho2, sou2-i2 tui3 chhong3-chok oan5-choan5 bo5 eng2-hiong2."
        ],
        [
          "台語刊物、台語作品，台語相關e5媒體，若繼續成長，對整個台語文運動chiah有希望。對我來講，只要民進黨chit e5體制mai3 pang--去，ah是講有換無仝e5執政者，mai3 ka7語言政策koh調整tng2去過去e5情形，這to7有ng3-bang7。Chit-ma2有1寡現象hou7咱感覺be7 hiah-nih8悲觀，比如講主體性真明顯慢慢a2變做1個共識a3。Chit種現象若koh深化，小學e5語言教育繼續保留，mai3 hou7無去，an2-ne to7 be7講無機會。",
          "Tai5-gi2 khan-but8, Tai5-gi2 chok-phin2, Tai5-gi2 siong-koan e5 mui5-the2, na7 ke3-siok8 seng5-tiong2, tui3 cheng2-ko3 Tai5-gi2-bun5 un7-tong7 chiah u7 hi-bang7. Tui3 goa2 lai5 kong2, chi2-iau3 Bin5-chin3-tong2 chit e5 the2-che3 mai3 pang--khi3, ah si7 kong2 u7 oann7 bo5 kang5 e5 chip-cheng3-chia2, mai3 ka7 gi2-gian5 cheng3-chhek koh tiau5-cheng2 tng2 khi3 koe3-khi3 e5 cheng5-heng5, che to7 u7 ng3-bang7. Chit-ma2 u7 chit8-koa2 hian7-siong7 hou7 lan2 kam2-kak be7 hiah-nih8 pi-koan, pi2-ju5 kong2 chu2-the2-seng3 chin beng5-hian2 ban7-ban7-a2 pian3-cho3 1 e5 kiong7-sek--a3. Chit chiong2 hian7-siong7 na7 koh chhim-hoa3, sio2-hak8 e5 gi2-gian5 kau3-iok8 ke3-siok8 po2-liu5, mai3 hou7 bo5--khi3, an2-ne to7 be7 kong2 bo5 ki-hoe7."
        ],
        [
          "當台灣主體性ju2來ju2強，語言iau2-koh會hiau2講e5時chun7，機會to7真大。我感覺台語文學e5未來需要少年輩做夥來參與，比如tak8-e5相招寫台文、講台語，無論去到任何場合long2免se3-ji7，盡量用台語講，an2-ne一定會koh-khah好。",
          "Tng Tai5-oan5 chu2-the2-seng3 ju2 lai5 ju2 kiong5, gi2-gian5 iau2-koh e7-hiau2 kong2 e5 si5-chun7, ki-hoe7 to7 chin toa7. Goa2 kam2-kak Tai5-gi2 bun5-hak8 e5 bi7-lai5 su-iau3 siau3-lian5-poe3 cho3-hoe2 lai5 chham-u2, pi2-ju5 tak8-e5 sio-chio sia2 Tai5-bun5, kong2 Tai5-gi2, bo5-lun7 khi3 kau3 jin7-ho5 tiunn5-hap8 long2 bian2 se3-ji7, chin7-liong7 iong7 Tai5-gi2 kong2, an2-ne it-teng7 e7 koh-khah ho2."
        ],
        [
          "整理者：陳慕真",
          "Cheng2-li2-chia2: Tan5 Bou7-chin"
        ]
      ],
      "篇名": "台語文學研究e5疊磚仔師"
    }
  ]
}
