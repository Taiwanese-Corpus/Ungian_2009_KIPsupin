{
  "作者": "許書銘",
  "出版年": "2006",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "各位評審老師，各位同學，逐家好。我是編號第○號，今仔日我所欲演講的題目是：「將心比心，人人歡心」。",
          "Kok-ui7 pheng5-sim2 lau7-su, kok-ui7 tong5-oh8, tak8-ke ho2. Goa2 si7 pian-ho7 te7 ○ ho7, kin-a2-jit8 goa2 sou2 beh ian2-kang2 e5 te5-bak8 si7: “Chiong sim pi2 sim, lang5-lang5 hoan-sim”."
        ],
        [
          "最近收著一張電子批，雖然內容短短啊，毋過真有意義。佇國外有一個叫做愛西的查某囡仔，佇伊四歲的時陣，有一遍看著電視新聞咧轉播非洲的囡仔因為無物件通食，有真濟人攏活活餓死倒佇路邊。伊共阿媽講：「我想欲將雞肉送予in食！」阿媽講：「戇囡仔！非洲赫遠，等雞肉送到遐，早就臭酸啊！」毋過，就因為有這種愛心，所以伊chham阿媽開始幫助附近無飯通食的人。這個消息傳出去了後，in兜變成救濟中心，聖誕節的前一工，伊送出一千外件的食物，連新聞記者嘛來採訪。第二年，伊的救濟品已經濟kah愛用七個人來扛，才有法度將食的物件全部khng3佇卡車內，分送到每一個需要救濟的所在。後來，看著風颱造成的傷害，伊擱兼送衫褲予別人穿。愛西今年已經十三歲啊，伊的基金會猶原繼續咧幫助別人。伊捌講過一句話：「只要有心，毋管是散赤抑是好額，每一個人攏有改變世界的能力！」一個四歲的囡仔就會當將心比心，體會、感受別人的艱苦，而且擱用行動來援助別人，予這個世界擱卡圓滿，愛西這種奉獻的精神予我足感動。",
          "Choe3-kin7 siu tioh8 chit8 tiunn tian7-chu2-phoe, sui-jian5 loe7-iong5 te2-te2-a2, m7-koh chin u7 i3-gi7. Ti7 kok-goa7 u7 chit8 e5 kio3-cho3 Ai3-se e5 cha-bou2 gin2-a2, ti7 i si3 hoe3 e5 si5-chun7, u7 chit8 pian3 khoann3 tioh8 tian7-si7 sin-bun5 leh choan2-po3 Hui-chiu e5 gin2-a2 in-ui7 bo5 mih8-kiann7 thang chiah8, u7 chin che7 lang5 long2 oah8-oah8 go7-si2 to2 ti7 lou7-pinn. i ka7 a-ma2 kong2: “Goa2 siunn7 beh chiong ke-bah sang3 hou7 in chiah8!” A-ma2 kong2: “Gong7 gin2-a2! Hui-chiu hiah hng7, tan2 ke-bah sang3 kau3 hia, cha2 to7 chhau3-sng a!” M7-koh, to7 in-ui7 u7 chit chiong2 ai3-sim, sou2-i2 i chham a-ma2 khai-si2 pang-chou7 hu7-kin7 bo5 png7 thang chiah8 e5 lang5. Chit e5 siau-sit thoan5--chhut-khi3 liau2-au7, in tau pian3-seng5 kiu3-che3 tiong-sim, Seng3-tan3-cheh e5 cheng5 chit8 kang, i sang3 chhut chit8 chheng goa7 kiann7 e5 chiah8-mih8, lian5 sin-bun5 ki3-chia2 ma7 lai5 chhai2-hong2. Te7-ji7 ni5, i e5 kiu3-che3-phin2 i2-keng che7 kah ai3 eng7 chhit e5 lang5 lai5 kng, chiah u7 hoat-tou7 chiong chiah8 e5 mih8-kiann7 choan5-pou7 khng3 ti7 kha3-chhia lai7, hun-sang3 kau3 mui2 chit8 e5 su-iau3 kiu3-che3 e5 sou2-chai7. Au7-lai5, khoann3 tioh8 hong-thai cho7-seng5 e5 siong-hai7, i koh kiam sang3 sann-khou3 hou7 pat8-lang5 chheng7. Ai3-se kin-ni5 i2-keng chap8-sann hoe3 a, i e5 ki-kim-hoe7 iu5-goan5 ke3-siok8 leh pang-chou7 pat8-lang5. I bat kong2 koe3 chit8 ku3 oe7: “Chi2-iau3 u7 sim, m7-koan2 si7 san3-chhiah iah si7 ho2-giah8, mui2 chit8 e5 lang5 long2 u7 kai2-pian3 se3-kai3 e5 leng5-lek8!” Chit8 e5 si3 hoe3 e5 gin2-a2 to7 e7-tang3 chiong sim pi2 sim, the2-hoe7, kam2-siu7 pat8-lang5 e5 kan-khou2, ji5-chhiann2 koh eng7 heng5-tong7 lai5 oan5-chou7 pat8-lang5, hou7 chit e5 se3-kai3 koh-khah oan5-boan2, Ai3-se chit chiong2 hong7-hian3 e5 cheng-sin5 hou7 goa2 chiok kam2-tong7."
        ],
        [
          "其實，有真濟人佮愛西仝款，恬恬仔為這個世界付出。逐家應該還記得一二年前，南亞大地動，引起嚴重的海水倒灌，造成二十萬人的死亡。彼當陣，除了捐錢來援助以外，有真濟志工願意幫忙災民煮飯、起厝、看病等。有記者問in為啥物欲來遮？有一個人是按呢講的：「性命是無常，毋知啥物時陣會拄著天災，今仔日我有能力幫助in，凡勢，有一工我嘛需要in鬥腳手，我kan-ta盡淡薄仔力量耳耳。」這句話予我有真深的感想，咱人袂當只想著家己，愛徛佇別人的立場去設想、去體諒，這就叫做「將心比心」。今仔日代誌換做是發生佇咱的身上，咱嘛希望有人共咱鬥相拱，共咱鬥相仝。",
          "Ki5-sit8, u7 chin che7 lang5 kap Ai3-se kang7-khoan2, tiam7-tiam7-a2 ui7 chit e5 se3-kai3 hu3-chhut. Tak8-ke eng-kai iau2 ki3-tit chit8 nng7 ni5 cheng5, lam5-a toa7-te7-tang7, in2-khi2 giam5-tiong7 e5 hai2-chui2 to3-koan3, cho7-seng5 ji7-chap8 ban7 lang5 e5 si2-bong5. Hit-tang-chun7, tu5-liau2 koan-chinn5 lai5 oan5-chou7 i2-goa7, u7 chin che7 chi3-kang goan7-i3 pang-bang5 chai-bin5 chu2-png7, khi2-chhu3, khoann3-penn7 teng2. U7 ki3-chia2 mng7 in ui7 siann2-mih beh lai5 chia? U7 chit8 e5 lang5 si7 an2-ne kong2 e5: “Senn3-mia7 si7 bu5-siong5, m7 chai siann2-mih si5-chun7 e7 tu2 tioh8 thian-chai, kin-a2-jit8 goa2 u7 leng5-lek8 pang-chou7 in, hoan7-se3, u7 chit8 kang goa2 ma7 su-iau3 in tau3 kha-chhiu2, goa2 kan-ta chin7 tam7-poh8-a2 lek8-liong7 nia7-nia7.” Chit ku3 oe7 hou7 goa2 u7 chin chhim e5 kam2-siong2, lan2 lang5 be7-tang3 chi2 siunn7 tioh8 ka-ti7, ai3 khia7 ti7 pat8-lang5 e5 lip8-tiunn5 khi3 siat-siong2, khi3 the2-liong7, che to7 kio3-cho3 “chiong sim pi2 sim”. Kin-a2-jit8 tai7-chi3 oann7 cho3 si7 hoat-seng ti7 lan2 e5 sin-siong7, lan2 ma7 hi-bang7 u7 lang5 ka7 lan2 tau3-sann-keng7, ka7 lan2 tau3-sann-kang7."
        ],
        [
          "就親像真濟身軀卡無方便的人，行佇路頂，時常有人用奇怪的眼光咧看待，甚至擱會佇尻川後指指拄拄、講東講西，實在是真不應該！設使講你就是彼個身軀無方便的人，你敢有法度忍受別人按呢的行為？假使講你若有兄弟姐妹佮伊仝款，你敢擱笑會出來？假使你是伊的爸母，看著別人按呢恥笑你的囡仔，你會有啥物感想咧？俗語講：「人的身體是父母生成。」我想無人會希望家己是身體無健全，抑是出世著散kah無物件通食的所在。既然人的出世是無法度選擇的，咱會當的就是「將心比心」，予艱苦的人，因為咱的體諒ham7關心，展出笑容，勇敢去開創in的未來。我想，這才是咱應該愛去做的代誌！",
          "To7 chhin-chhiunn7 chin che7 sin-khu khah bo5 hong-pian7 e5 lang5, kiann5 ti7 lou7-teng2, si5-siong5 u7 lang5 eng7 ki5-koai3 e5 gan2-kong leh khoann3-thai7, sim7-chi3 koh e7 ti7 kha-chhng-au7 chi2-chi2 tu2-tu2, kong2 tang kong2 sai, sit8-chai7 si7 chin put eng-kai! Siat-su2 kong2 li2 to7 si7 hit e5 sin-khu bo5 hong-pian7 e5 lang5, li2 kam2 u7 hoat-tou7 jim2-siu7 pat8-lang5 an2-ne e5 heng5-ui5? Ka2-su2 kong2 li2 na7 u7 hiann-ti7 chi2-moe7 kap i kang7-khoan2, li2 kam2 koh chhio3 e7 chhut--lai5? Ka2-su2 li2 si7 i e5 pe7-bu2, khoann3 tioh8 pat8-lang5 an2-ne thi2-chhio3 li2 e5 gin2-a2, li2 e7 u7 siann2-mih kam2-siong2 leh? Siok8-gi2 kong2: “Lang5 e5 sin-the2 si7 pe7-bu2 senn-seng5.” Goa2 siunn7 bo5 lang5 e7 hi-bang7 ka-ti7 si7 sin-the2 bo5 kian7-choan5, iah si7 chhut-si3 tioh8 san3 kah bo5 mih8-kiann7 thang chiah8 e5 sou2-chai7. Ki3-jian5 lang5 e5 chhut-si3 si7 bo5 hoat-tou7 soan2-tek e5, lan2 e7-tang3 e5 to7 si7 “chiong sim pi2 sim”, hou7 kan-khou2 e5 lang5, in-ui7 lan2 e5 the2-liong7 ham7 koan-sim, tian2 chhut chhio3-iong5, iong2-kam2 khi3 khai-chhong3 in e5 bi7-lai5. Goa2 siunn7, che chiah si7 lan2 eng-kai ai3 khi3 cho3 e5 tai7-chi3!"
        ],
        [
          "我捌看過一本冊，內面有兩張圖，圖頂面所畫的人攏有一雙足長的箸，in面頭前有一盤菜，叫做「地獄」的彼張圖，逐家相爭欲共菜塞入去家己的嘴空；但是毋管嘴開偌開，箸按怎挾，就是食袂著；叫做「天堂」的彼幅圖，每一個人共箸所夾的菜，夾予別人食，所以每一個人攏食kah真歡喜。人講：「快樂，毋是因為你有真濟物件，是因為你會共物件chham別人分享。」天堂和地獄的差別，只是在一念之間，那是會當將心比心，願意付出和分享，我想每一個人攏會當生活佇天堂，過著快樂的日子！",
          "Goa2 bat khoann3 koe3 chit8 pun2 chheh, lai7-bin7 u7 nng7 tiunn tou5, tou5 teng2-bin7 sou2 oe7 e5 lang5 long2 u7 chit8 siang chiok tng5 e5 ti7, in bin7-thau5-cheng5 u7 chit8 poann5 chhai3, kio3-cho3 “te7-gak8” e5 hit tiunn tou5, tak8-ke sio-chinn beh ka7 chhai3 that jip8 khi3 ka-ti7 e5 chhui3-khang; tan7-si7 m7-koan2 chhui3 khui joa7 khui, ti7 an2-choann2 ngeh, to7 si7 chiah8 be7 tioh8; kio3-cho3 “thian-tong5” e5 hit pak tou5, mui2 chit8 e5 lang5 ka7 ti7 sou2 ngeh e5 chhai3, ngeh hou7 pat8-lang5 chiah8, sou2-i2 mui2 chit8 e5 lang5 long2 chiah8 kah chin hoann-hi2. Lang5 kong2: “Khoai3-lok8, m7 si7 in-ui7 li2 u7 chin che7 mih8-kiann7, si7 in-ui7 li2 e7 ka7 mih8-kiann7 chham pat8-lang5 hun-hiong2.” Thian-tong5 kap te7-gak8 e5 chha-piat8, chi2-si7 chai7 it-liam7 chi-kan, na7 si7 e7-tang3 chiong sim pi2 sim, goan7-i3 hu3-chhut kap hun-hiong2, goa2 siunn7 mui2 chit8 e5 lang5 long2 e7-tang3 seng-oah8 ti7 thian-tong5, koe3 tioh8 khoai3-lok8 e5 jit8-chi2!"
        ],
        [
          "我的演講到遮結束，多謝逐家！",
          "Goa2 e5 ian2-kang2 kau3 chia kiat-sok, to-sia7 tak8-ke!"
        ],
        [
          "我的演講到遮，多謝各位評審老師。",
          "Goa2 e5 ian2-kang2 kau3 chia, to-sia7 kok-ui7 pheng5-sim2 lau7-su."
        ]
      ],
      "篇名": "將心比心，人人歡心"
    }
  ]
}
