{
  "作者": "楊丹宏",
  "出版年": "2008",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "各位評審、各位來賓，逐家好，我是第七號，今仔日我所欲演講的題目是：一份珍貴的禮物。",
          "Kok-ui7 pheng5-sim2, kok-ui7 lai5-pin, tak8-ke ho2, goa2 si7 te7-chhit ho7, kin-a2-jit8 goa2 sou2 beh ian2-kang2 e5 te5-bak8 si7: chit8 hun7 tin-kui3 e5 le2-mih8."
        ],
        [
          "自細漢到tann，若是拄著兒童節、聖誕節抑是我的生日，攏會共爸爸媽媽姑成，講我想欲愛什麼禮物。有時仔因為in較無閒，無chhoa7我去買，抑是in會講一寡奇奇怪怪的理由，講這無適合我、先共錢儉起來做別項用，無欲買予我，我攏會真受氣，心內想講，我的爸爸媽媽哪會親像十二月天睏厝頂—chiah-ni7仔凍霜？Kan-na7有一項，阮爸爸足甘開e5，he就是買冊。阮兜有一面壁是冊櫥仔，正面排滿滿，全全攏是冊，毋閣烏矸仔貯豆油—看袂出來，這是有鬥機關的冊櫥仔，若共伊thoah出來，內底又閣冊了了。其中一位是我的管區，有歸pho7的世界動物圖鑑、台灣自然生態繪本等等。",
          "Chu7 se3-han3 kau3 tann, na7 si7 tu2 tioh8 ji5-tong5-cheh, seng3-tan3-cheh iah si7 goa2 e5 senn-jit8, long2 e7 ka7 pa-pa ma-ma kou-chiann5, kong2 goa2 siunn7 beh ai3 siann2-mih le2-mih8. U7-si5-a2 in-ui7 in khah bo5-eng5, bo5 chhoa7 goa2 khi3 be2, iah si7 in e7 kong2 chit8-koa2 ki5-ki5 koai3-koai3 e5 li2-iu5, kong2 che bo5 sek-hap8 goa2, seng ka7 chinn5 khiam7 khi2 lai5 cho3 pat8-hang7 eng7, bo5 beh be2 hou7 goa2, goa2 long2 e7 chin siu7-khi3, sim-lai7 siunn7 kong2, goa2 e5 pa-pa ma-ma nah e7 chhin-chhiunn7 chap8-ji7 goeh8 thinn khun3 chhu3-teng2----chiah-ni7-a2 tang3-sng? Kan-na7 u7 chit8 hang7, goan2 pa-pa chiok kam khai e5, he to7 si7 be2 chheh. Goan2 tau u7 chit8 bin7 piah si7 chheh-tu5-a2, chiann3-bin7 pai5 moa2-moa2, choan5-choan5 long2 si7 chheh, m7-koh ou-kan-a2 te2 tau7-iu5----khoann3 be7 chhut--lai5, che si7 u7 tau3 ki-koan e5 chheh-tu5-a2, na7 ka7 i thoah--chhut-lai5, lai7-te2 iu7-koh chheh liau2-liau2. Ki5-tiong chit8 ui7 si7 goa2 e5 koan2-khu, u7 kui pho7 e5 se3-kai3 tong7-but8 tou5-kam3, Tai5-oan5 chu7-jian5 seng-thai7 hoe7-pun2 teng2-teng2."
        ],
        [
          "為著欲經營一個好的讀冊環境，爸爸媽媽用心計較，裝潢過的大廳無裝電視，膨椅後壁有一排khng3冊的所在，阮會共最近想欲看的冊排佇hia，逐工暗頓食飽，我會急命命走去大廳報到，揀一本冊，就坐佇膨椅頂，一頭nng3入去冊的世界，我定定攏會看甲毋知影時間，一直到爸爸媽媽叫我緊去寫功課，才會雄雄精神過來。",
          "Ui7 tioh8 beh keng-eng5 chit8 e5 ho2 e5 thak8-chheh khoan5-keng2, pa-pa ma-ma eng7-sim ke3-kau3, chong-hong5 koe3 e5 toa7-thiann bo5 chng tian7-si7, phong3-i2 au7-piah u7 chit8 pai5 khng3 chheh e5 sou2-chai7, goan2 e7 ka7 choe3-kin7 siunn7 beh khoann3 e5 chheh pai5 ti7 hia, tak8 kang am3-tng3 chiah8-pa2, goa2 e7 kip-mia7-mia7 chau2 khi3 toa7-thiann po3-to7, keng2 chit8 pun2 chheh, to7 che7 ti7 phong3-i2 teng2, chit8 thau5 nng3 jip8 khi3 chheh e5 se3-kai3, goa2 tiann7-tiann7 long2 e7 khoann3 kah m7 chai-iann2 si5-kan, it-tit8 kau3 pa-pa ma-ma kio3 goa2 kin2 khi3 sia2 kong-kho3, chiah e7 hiong5-hiong5 cheng-sin5--koe3-lai5."
        ],
        [
          "我家己上愛看恐龍、動物、蟲仔的冊，毋閣其他方面的我嘛足有趣味。我的媽媽是國校老師，三不五時a2會ui3學校借一寡繪本轉來予阮看。爸爸有時去台北出差，會順續買一寡特別的冊轉來，有一遍伊買一本冊，叫做「After man」，講人類ui3地球消失了後，世界上的動物生做什麼款，相連續一段時間，我頭殼內底攏tih幻想未來無人類的世界，用鉛筆共chiah的動物一隻一隻畫出來。",
          "Goa2 ka-ti7 siong7 ai3 khoann3 khiong2-liong5, tong7-but8, thang5-a2 e5 chheh, m7-koh ki5-tha hong-bin7 e5 goa2 ma7 chiok u7 chhu3-bi7. Goa2 e5 ma-ma si7 kok-hau7 lau7-su, sam-put-gou7-si5-a2 e7 ui3 hak8-hau7 chioh chit8-koa2 hoe7-pun2 tng2 lai5 hou7 goan2 khoann3. Pa-pa u7-si5 khi3 Tai5-pak chhut-chhe, e7 sun7-soa3 be2 chit8-koa2 tek8-piat8 e5 chheh tng2--lai5, u7 chit8 pian3 i be2 chit8 pun2 chheh, kio3-cho3 “After man”, kong2 jin5-lui7 ui3 te7-kiu5 siau-sit liau2-au7, se3-kai3 siong7 e5 tong7-but8 senn cho3 siann2-mih khoan2, sio-lian5-soa3 chit8 toann7 si5-kan, goa2 thau5-khak lai7-te2 long2 tih hoan7-siong2 bi7-lai5 bo5 jin5-lui7 e5 se3-kai3, eng7 ian5-pit ka7 chiah e5 tong7-but8 chit8 chiah chit8 chiah oe7 chhut--lai5."
        ],
        [
          "閣有一擺，伊買一本「囡仔，先勿著急食棉糖」予我，冊皮有一張圖，一個查某囡仔企tiam3歸堆的棉糖頂懸，足想欲食的款，害我喙瀾強欲tin落來。掀開看，冊內底講著美國Standford大學有做一個真心適的實驗，in共囡仔留佇房間內，予in一人一塊棉糖，in家己通好決定，看是欲隨共食掉，抑是閣加等十五分鐘，若是願意加等一下，到時陣就加賞伊一塊棉糖。後來in發現，有耐心、肯等待的囡仔，大漢了後，無論佇功課表現抑是人佮人的關係，攏較贏過隨就共棉糖食掉的囡仔。",
          "Koh u7 chit8 pai2, i be2 chit8 pun2 “Gin2-a2, seng mai3 tioh8-kip chiah8 mi5-thng5” hou7 goa2, chheh-phoe5 u7 chit8 tiunn tou5, chit8 e5 cha-bou2 gin2-a2 khia7 tiam3 kui-tui e5 mi5-thng5 teng2-koan5, chiok siunn7 beh chiah8 e5 khoan2, hai7 goa2 chhui3-noa7 kiong7-beh tin--loh8-lai5. Hian khui khoann3, chheh lai7-te2 kong2 tioh8 Bi2-kok Standford tai7-hak8 u7 cho3 chit8 e5 chin sim-sek e5 sit8-giam7, in ka7 gin2-a2 lau5 ti7 pang5-keng lai7, hou7 in chit8 lang5 chit8 te3 mi5-thng5, in ka-ti7 thang ho2 koat-teng7, khoann3 si7 beh sui5 ka7 chiah8 tiau7, iah si7 koh ke tan2 chap8-gou7 hun-cheng, na7 si7 goan7-i3 ke tan2 chit8-e7, kau3 si5-chun7 to7 ke siunn2 i chit8 te3 mi5-thng5. Au7-lai5 in hoat-hian7, u7 nai7-sim, kheng2 tan2-thai7 e5 gin2-a2, toa7-han3 liau2-au7, bo5-lun7 ti7 kong-kho3 piau2-hian7 iah si7 lang5 kah lang5 e5 koan-he7, long2 khah iann5 koe3 sui5 to7 ka7 mi5-thng5 chiah8 tiau7 e5 gin2-a2."
        ],
        [
          "有一擺我當tih讀冊的時，爸爸共我講一句話：「加減khioh，較省共人借。」我問伊khioh什麼、借什麼？伊共我講：「就是khioh書本予咱的智識a！較袂頭殼內無半撇，閣愛去四界共人問。」",
          "U7 chit8 pai2 goa2 tng tih thak8-chheh e5 si5, pa-pa ka7 goa2 kong2 chit8 ku3 oe7: “Ke-kiam2 khioh, khah seng2 ka7 lang5 chioh.” Goa2 mng7 i khioh siann2-mih, chioh siann2-mih? I ka7 goa2 kong2: “To7 si7 khioh chu-pun2 hou7 lan2 e5 ti3-sek a! Khah be7 thau5-khak lai7 bo5 poann3-phiat, koh ai3 khi3 si3-ke3 ka7 lang5 mng7.”"
        ],
        [
          "後來我才了解，爸爸媽媽予我的一份珍貴的禮物，毋是別項，就是永遠無嫌濟的「智識」啦。我的演講到遮結束，多謝逐家。",
          "Au7-lai5 goa2 chiah liau2-kai2, pa-pa ma-ma hou7 goa2 e5 chit8 hun7 tin-kui3 e5 le2-mih8, m7 si7 pat8-hang7, to7 si7 eng2-oan2 bo5 hiam5 che7 e5 “ti3-sek” lah. Goa2 e5 ian2-kang2 kau3 chia kiat-sok, to-sia7 tak8-ke."
        ]
      ],
      "篇名": "一份珍貴的禮物"
    }
  ]
}
