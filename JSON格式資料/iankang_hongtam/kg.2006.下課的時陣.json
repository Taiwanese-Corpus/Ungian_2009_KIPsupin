{
  "作者": "無",
  "出版年": "2006",
  "出版者": "無",
  "文類": "演講訪談",
  "書寫系統": "漢字",
  "資料": [
    {
      "段": [
        [
          "各位評審老師，各位好朋友，逐家好。我是七號，今仔日，我欲演講的題目是「下課的時陣」。",
          "Kok-ui7 pheng5-sim2 lau7-su, kok-ui7 ho2 peng5-iu2, tak8-ke ho2. Goa2 si7 chhit ho7, kin-a2-jit8, goa2 beh ian2-kang2 e5 te5-bak8 si7 “ha7-kho3 e5 si5-chun7”."
        ],
        [
          "學生囡仔愛啥物？老師下課愛準時；下課時陣做啥物？趣味事志規大堆。",
          "Hak8-seng gin2-a2 ai3 siann2-mih? Lau7-su ha7-kho3 ai3 chun2-si5: ha7-kho3 si5-chun7 cho3 siann2-mih? Chhu3-bi7 tai7-chi3 kui toa7-tui."
        ],
        [
          "佇恁大人的想法內底，囡仔人去學校上重要的事志就是愛好好仔讀冊，嘛因為按呢，大人會想講：別項事志攏莫做，認真讀冊上介好。佇遮，我想欲講出阮囡仔人的心聲，認真讀冊的道理我嘛知影，毋擱，我的感覺是下課比上課擱卡趣味！為啥物咧？因為下課毋若會當予阮心情放輕鬆，擱卡會當予阮變做真正的春風少年家。",
          "Ti7 lin2 toa7-lang5 e5 siunn7-hoat lai7-te2, gin2-a2-lang5 khi3 hak8-hau7 siong7 tiong7-iau3 e5 tai7-chi3 to7 si7 ai3 ho2-ho2-a2 thak8-chheh, ma7 in-ui7 an2-ne, toa7-lang5 e7 siunn7 kong2: pat8-hang7 tai7-chi3 long2 mai3 cho3, jin7-chin thak8-chheh siong7 kai3 ho2. Ti7 chia, goa2 siunn7 beh kong2 chhut goan2 gin2-a2-lang5 e5 sim siann, jin7-chin thak8-chheh e5 to7-li2 goa2 ma7 chai-iann2, m7-koh, goa2 e5 kam2-kak si7 ha7-kho3 pi2 siong7-kho3 koh-khah chhu3-bi7! Ui7 siann2-mih leh? In-ui7 ha7-kho3 m7-na7 e7-tang3 hou7 goan2 sim-cheng5 pang3 khin-sang, koh-khah e7-tang3 hou7 goan2 pinn3 cho3 chin-chiann3 e5 chhun-hong siau3-lian5-ke."
        ],
        [
          "下課的時陣，有啥物事志會來發生咧？枵佫大腸告小腸的人，會「先顧腹肚，才顧佛祖」，闖去合作社買物件來食；有的功課若無寫，會予老師叫去辦公室罵佫臭頭；有的愛拍球，無論天氣偌熱，攏會走去球場佮人拚輸贏；有的佇遐膨風，講佫喙角全波；有的趴佇桌頂，稍瞇一下，後一節課才有精神擱再聽。無論按怎，下課的時間誠重要，每一節的下課，對阮來講，攏是好，攏是寶。",
          "Ha7-kho3 e5 si5-chun7, u7 siann2-mih tai7-chi3 e7 lai5 hoat-seng leh? Iau kah toa7-tng5 ko3 sio2-tng5 e5 lang5, e7 “seng kou3 pak-tou2, chiah kou3 put8-chou2”, chong5 khi3 hap8-chok-sia7 be2 mih8-kiann7 lai5 chiah8; u7 e5 kong-kho3 na7 bo5 sia2, e7 hou7 lau7-su kio3 khi3 pan7-kong-sek me7 kah chhau3-thau5; u7 e5 ai3 phah-kiu5, bo5-lun7 thinn-khi3 joa7 joah8, long2 e7 chau2 khi3 kiu5-tiunn5 kap lang5 piann3 su-iann5; u7 e5 ti7 hia phong3-hong, kong2 kah chhui3-kak choan5 pho; u7 e5 peh ti7 toh-teng2, sa-bui chit8-e7, au7 chit8 chiat kho3 chiah u7 cheng-sin5 koh-chai3 thiann. Bo5-lun7 an2-choann2, ha7-kho3 e5 si5-kan chiann5 tiong7-iau3, mui2 chit8 chiat e5 ha7-kho3, tui3 goan2 lai5 kong2, long2 si7 ho2, long2 si7 po2."
        ],
        [
          "我上愛佮阮同學，佇下課的時陣開講，講一寡家己發生的笑詼事。這嘛，我著來講一件予恁聽。有一擺，阿英仔伊佇兜腹肚枵的時陣，著去冰箱內底揣物件來食。食飽了後，伊的目鏡煞拍無去。揣規晡久，恁敢知影目鏡囥佇叨位？原來是伊無頭神，共目鏡囥佇冰箱內底，真正是十角—一箍散散。阮逐家攏笑佫足大聲，笑佫強欲漏下頦。伊著是佇下課的時陣共阮講這件事志，嘛因為按呢，予阮擱較有精神上後一節課。有時想著拄仔聽著的笑詼事，定定予我上課微微仔笑，老師掠準是我對伊講的課有趣味，伊嘛看我愈來愈古錐，對我愈來愈合意！",
          "Goa2 siong7 ai3 kap goan2 tong5-oh8, ti7 ha7-kho3 e5 si5-chun7 khai-kang2, kong2 chit8-koa2 ka-ti7 hoat-seng e5 chhio3-khoe-su7. Chit-ma7, goa2 tioh8 lai5 kong2 chit8 kiann7 hou7 lin2 thiann. U7 chit8 pai2, A-eng-a2 i ti7 in tau pak-tou2 iau e5 si5-chun7, tioh8 khi3 peng-siunn lai7-te2 chhoe7 mih8-kiann7 lai5 chiah8. Chiah8-pa2 liau2-au7, i e5 bak8-kiann3 soah phah bo5 khi3. Chhoe7 kui-pou ku2, lin2 kam2 chai-iann2 bak8-kiann3 khng3 ti7 toh-ui7? Goan5-lai5 si7 i bo5-thau5-sin5, ka7 bak8-kiann3 khng3 ti7 peng-siunn lai7-te2, chin-chiann3 si7 chap8 kak----chit8 khou soann3-soann3. Goan2 tak8-ke long2 chhio3 kah chiok toa7-siann, chhio3 kah kiong7-beh lau3-e7-hai5. I tioh8 si7 ti7 ha7-kho3 e5 si5-chun7 ka7 goan2 kong2 chit kiann7 tai7-chi3, ma7 in-ui7 an2-ne, hou7 goan2 koh-khah u7 cheng-sin5 siong7 au7 chit8 chiat kho3. U7-si5 siunn7 tioh8 tu2-a2 thiann tioh8 e5 chhio3-khoe-su7, tiann7-tiann7 hou7 goa2 siong7-kho3 bi5-bi5-a2 chhio3, lau7-su liah8-chun2 si7 goa2 tui3 i kong2 e5 kho3 u7 chhu3-bi7, i ma7 khoann3 goa2 ju2 lai5 ju2 kou2-chui, tui3 goa2 ju2 lai5 ju2 kah-i3!"
        ]
      ],
      "篇名": "下課的時陣"
    }
  ]
}
