{
  "作者": "林滿足",
  "出版年": "2006",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "自細漢我就接受真好的教育，逐項都補。我的父母相信「三歲雕皮，五歲雕骨」的想法。In向望我將來有出脫，做一個有成就、有路用的讀冊人。父母的用心，我一直記得心肝內，嘛鼓勵家己愛認真讀冊，毋通予父母失望。",
          "Chu7 se3-han3 goa2 to7 chiap-siu7 chin ho2 e5 kau3-iok8, tak8 hang7 to pou2. Goa2 e5 pe7-bu2 siong-sin3 “sann hoe3 tiau phoe5, gou7 hoe3 tiau kut” e5 siunn7-hoat. In ng3-bang7 goa2 chiong-lai5 u7 chhut-thoat, cho3 chit8 e5 u7 seng5-chiu7, u7 lou7-eng7 e5 thak8-chheh-lang5. Pe7-bu2 e5 iong7-sim, goa2 it-tit8 ki3-tit sim-koann-lai7, ma7 kou2-le7 ka-ti7 ai3 jin7-chin thak8-chheh, m7-thang hou7 pe7-bu2 sit-bang7."
        ],
        [
          "Chit-ma2佇國中，有看著足濟同學，因為冊讀無路來，紲變歹去。其實in本底攏是巧巧囡仔，只是毋愛讀冊，前途紲變烏有。我想講：in若是去學其他的工夫，敢着無成就，無地位嗎？若有一工，我無好的成績，是毋是人生嘛愛變烏白e5！我是愈想愈驚惶。",
          "Chit-ma2 ti7 kok-tiong, u7 khoann3 tioh8 chiok che7 tong5-oh8, in-ui7 chheh thak8 bo5 lou7 lai5, soah pian3 phainn2 khi3. Ki5-sit8 in pun2-te2 long2 si7 khiau2-khiau2 gin2-a2, chi2-si7 m7-ai3 thak8-chheh, chian5-tou5 soah pian3 ou-iu2. Goa2 siunn7 kong2: in na7 si7 khi3 oh8 ki5-tha e5 kang-hu, kam2 tioh8 bo5 seng5-chiu7, bo5 te7-ui7 mah? Na7 u7 chit8 kang, goa2 bo5 ho2 e5 seng5-chek, si7 m7 si7 jin5-seng ma7 ai3 pian3 ou-peh8 e5! Goa2 si7 ju2 siunn7 ju2 kiann-hiann5."
        ],
        [
          "前一站仔，歇睏日，看着一個電視節目，是咧訪問一位做雞卵糕的頭家，講起伊少年學做師仔工，嘛感覺家己無讀冊，無啥路用，毋知前途佇叨位？後來知影尊重家己的職業，下工夫學習、研究，今仔日已經是企業家，生理是做甲chhiang7-chhiang7滾，講着經營管理甲專業上的代誌，條條有理。主持人嘛呵咾伊是狀元才。",
          "Cheng5 chit8-cham7-a2, hioh-khun3-jit8, khoann3 tioh8 chit8 e5 tian7-si7 chiat-bok8, si7 leh hong2-bun7 chit8 ui7 cho3 ke-nng7-ko e5 thau5-ke, kong2 khi2 i siau3-lian5 oh8 cho3 sai-a2-kang, ma7 kam2-kak ka-ti7 bo5 thak8-chheh, bo5 siann2 lou7-eng7, m7 chai chian5-tou5 ti7 toh-ui7? Au7 lai5 chai-iann2 chun-tiong7 ka-ti7 e5 chit-giap8, he7 kang-hu hak8-sip8, gian2-kiu3, kin-a2-jit8 i2-keng si7 khi3-giap8-ka, seng-li2 si7 cho3 kah chhiang7-chhiang7-kun2, kong2 tioh8 keng-eng5 koan2-li2 kah choan-giap8 siong7 e5 tai7-chi3, tiau5-tiau5 u7 li2. Chu2-chhi5-jin5 ma7 o-lo2 i si7 chong7-goan5-chai5."
        ],
        [
          "這是一個真好的例，予我真濟啟示。咱已經是行到變化快速、自由多元，充滿機會的二十一世紀。M7是古早「工字袂出頭，士佮土長短頭」的年代。人人會當自由發揮，只要揣着家己的興趣，好好屈落去拍拼，食苦若食補，毋驚挑戰，mai3在職怨職，定定想欲換頭路，心頭掠予在，知影「徙岫雞母，生無卵」，堅持奮鬥，提升專業能力，一定會當行出一條光明的大路。",
          "Che si7 chit8 e5 chin ho2 e5 le7, hou7 goa2 chin che7 khe2-si7. Lan2 i2-keng si7 kiann5 kau3 pian3-hoa3 khoai3-sok, chu7-iu5 to-goan5, chhiong-moa2 ki-hoe7 e5 ji7-chap8-it se3-ki2. M7 si7 kou2-cha2 “kang ji7 be7 chhut-thau5, su7 kap thou5 tng5-te2-thau5” e5 ni5-tai7. Lang5-lang5 e7-tang3 chu7-iu5 hoat-hui, chi2-iau3 chhoe7 tioh8 ka-ti7 e5 heng3-chhu3, ho2-ho2 khut loh8 khi3 phah-piann3, chiah8 khou2 na7 chiah8 pou2, m7 kiann thiau-chian3, mai3 chai7-chit oan3 chit, tiann7-tiann7 siunn7 beh oann7 thau5-lou7, sim-thau5 liah8 hou7 chai7, chai-iann2 “soa2 siu7 ke-bu2, senn bo5 nng7”, kian-chhi5 hun3-tau3, the5-seng choan-giap8 leng5-lek8, it-teng7 e7-tang3 kiann5 chhut chit8 tiau5 kong-beng5 e5 toa7-lou7."
        ],
        [
          "我想，用現代人的觀點來看，得着博士學位甚至提着Nobel獎，當然是光榮有面子的狀元才。但是佇運動場，佇各行各業有成就，仝款是會受人尊重的。所以，朱銘、王建民、李安、張惠妹、幾米、楊麗花，會曉煮食的阿基師，足gau5搬布袋戲的李天祿，甚至電視冠軍內底遐的「達人」，抑是做雞卵糕的頭家，會使講攏是狀元才啦。",
          "Goa2 siunn7, eng7 hian7-tai7-lang5 e5 koan-tiam2 lai5 khoann3, tit tioh8 phok-su7 hak8-ui7 sim7-chi3 theh8 tioh8 Nobel chiong2, tong-jian5 si7 kong-eng5 u7 bin7-chu2 e5 chiong7-goan5-chai5. Tan7-si7 ti7 un7-tong7-tiunn5, ti7 kok hang5 kok giap8 u7 seng5-chiu7, kang7-khoan2 si7 e7 siu7 lang5 chun-tiong7 e5. Sou2-i2, Chu Beng5, Ong5 Kian3-bin5, Li2 An, Tiunn Hoe7-moe7, Ki-mi3, Iunn5 Le7-hoa, e7-hiau2 chu2-chiah8 e5 A-ki-sai, chiok gau5 poann pou3-te7-hi3 e5 li2 Thian-lok8, sim7-chi3 tian7-si7 koan-kun lai7-te2 hiah-e5 “tat8-jin5”, iah si7 cho3 ke-nng7-ko e5 thau5-ke, e7-sai2 kong2 long2 si7 chiong7-goan5-chai5 lah."
        ],
        [
          "Chit-ma2我已經知影囉！佇這個多元的時代，咱若肯認真，肯拍拚去學習，是有法度做到360行，行行出狀元！千萬毋通因為冊讀無好，就來餒志，看輕家己。我嘛欲用這款的認知，來參同學、朋友共同勉勵，人人揣出家己的興趣，抱著信心行出光明的未來！",
          "Chit-ma2 goa2 i2-keng chai-iann2 loh! Ti7 chit e5 to-goan5 e5 si5-tai7, lan2 na7 kheng2 jin7-chin, kheng2 phah-piann3 khi3 hak8-sip8, si7 u7 hoat-tou7 cho3 kau3 360 hang5, hang5-hang5 chhut chiong7-goan5! Chhian-ban7 m7-thang in-ui7 chheh thak8 bo5 ho2, to7 lai5 lui2-chi3, khoann3-khin ka-ti7. Goa2 ma7 beh eng7 chit khoan2 e5 jin7-ti, lai5 chham tong5-oh8, peng5-iu2 kiong7-tong5 bian2-le7, lang5-lang5 chhoe7 chhut ka-ti7 e5 heng3-chhu3, pho7 tioh8 sin3-sim kiann5 chhut kong-beng5 e5 bi7-lai5!"
        ]
      ],
      "篇名": "行行出狀元"
    }
  ]
}
