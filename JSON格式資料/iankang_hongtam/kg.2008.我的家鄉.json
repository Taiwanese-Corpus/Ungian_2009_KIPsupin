{
  "作者": "無",
  "出版年": "2008",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "各位評判先生、各位來賓，逐家好，我是第二十一號，我所欲演講的題目是：我的家鄉。",
          "kok-ui7 pheng5-phoann3 sian-sinn, kok-ui7 lai5-pin, tak8-ke ho2, goa2 si7 te7 ji7-chap8-it ho7, goa2 sou2 beh ian2-kang2 e5 te5-bak8 si7: goa2 e5 ka-hiong."
        ],
        [
          "講著阮家鄉，人人真善良、代代出英雄，逐家拍拚那活龍，未來的發展歹斗量。",
          "Kong2 tioh8 goan2 ka-hiong, lang5-lang5 chin sian7-liong5, tai7-tai7 chhut eng-hiong5, tak8-ke phah-piann3 na2 oah8-liong5, bi7-lai5 e5 hoat-tian2 phainn2 tau2-liong5."
        ],
        [
          "北連桃園，南接苗栗，西圍台灣海峽，東旁大霸尖山，中央正是一個好山好水、好天氣兼好地理的好所在。",
          "Pak lian5 Tho5-hng5, lam5 chiap Biau5-lek8, se ui5 Tai5-oan5 Hai2-kiap, tang peng5 Toa7-pa3-chiam-soann, tiong-ng chiann3 si7 chit8 e5 ho2 soann ho2 chui2, ho2 thinn-khi3 kiam ho2 te7-li2 e5 ho2 sou2-chai7."
        ],
        [
          "講到遮，我想逐家已經知影我的家鄉佇佗位，就是對台灣頭到台灣尾通人知、風尚透的新竹縣。",
          "Kong2 kau3 chia, goa2 siunn7 tak8-ke i2-keng chai-iann2 goa2 e5 ka-hiong ti7 toh-ui7, to7 si7 tui3 Tai5-oan5 thau5 kau3 Tai5-oan5 boe2 thong lang5 chai, hong siong7 thau3 e5 Sin-tek koan7."
        ],
        [
          "人講福地福人居，阮是福人居福地，我的家鄉確確實實是一個充滿福氣的好所在。對海邊到懸山，有外省、福佬、原住民及客家，參天神木年歲大，古樹老街真出名，點心名產尚好食，等我慢慢仔介紹予恁聽，恁一定會愛著遮。",
          "Lang5 kong2 hok-te7 hok-jin5 ki, goan2 si7 hok-jin5 ki hok-te7, goa2 e5 ka-hiong khak-khak-sit8-sit8 si7 chit8 e5 chhiong-moa2 hok-khi3 e5 ho2 sou2-chai7. Tui3 hai2-pinn kau3 koan5-soann, u7 goa7-seng2, Ho7-lo2, goan5-chu7-bin5 kah Kheh-ka, chham-thian sin5-bok8 ni5-hoe3 toa7, kou2-chhiu7 lau7-ke chin chhut-mia5, tiam2-sim beng5-san2 siong7 ho2-chiah8, tan2 goa2 ban7-ban7-a2 kai3-siau7 hou7 lin2 thiann, lin2 it-teng7 e7 ai3 tioh8 chia."
        ],
        [
          "第一有名新竹風，北風吹、不免闖，烘衫仔褲尚好用，閣吹動濱海公路的白色大風車，咱新竹縣進步腳步向前行。",
          "Te7-it u7-mia5 Sin-tek-hong, pak-hong chhoe, m7 bian2 chong5, hang sann-a2-khou3 siong7 ho2-eng7, koh chhoe tong7 pin-hai2 kong-lou7 e5 peh8-sek toa7 hong-chhia, lan2 Sin-tek koan7 chin3-pou7 kha-pou7 hiong3 cheng5 kiann5."
        ],
        [
          "人講有燒香有保庇，新竹才會平安無代誌。新竹的廟真儕，北埔慈天宮、竹北蓮花寺、湖口三元宮，所有的廟內底逐家攏知影，新埔的褒忠亭義民廟尚出名，會當講是全台灣義民廟的總壇，歸百年以來，就一直是新竹客家重要祭典及信仰中心，逐年農曆七月二十的義民節活動，鬧熱滾滾，閣有比賽神豬，重甲有chhun，連阿扁仔總統的神豬嘛上新聞。",
          "Lang5 kong2 u7 sio-hiunn u7 po2-pi3, Sin-tek chiah e7 peng5-an bo5 tai7-chi3. Sin-tek e5 bio7 chin che7, Pak-pou Chu5-thian-kiong, Tek-pak Lian5-hoe-si7, Ou5-khau2 Sam-goan5-kiong, sou2-u7 e5 bio7 lai7-te2 tak8-ke long2 chai-iann2, Sin-pou e5 Po-tiong-teng5 Gi7-bin5-bio7 siong7 chhut-mia5, e7-tang3 kong2 si7 choan5 Tai5-oan5 Gi7-bin5-bio7 e5 chong2-toann5, kui pah ni5 i2-lai5, to7 it-tit8 si7 Sin-tek Kheh-ka tiong7-iau3 che3-tian2 kah sin3-giong2 tiong-sim, tak8-ni5 long5-lek8 chhit goeh8 ji7-chap8 e5 Gi7-bin5-cheh oah8-tang7, lau7-jiat8 kun2-kun2, koh u7 pi2-sai3 sin5-ti, tang7 kah u7 chhun, lian5 A-pinn2--a2 chong2-thong2 e5 sin5-ti ma7 chiunn7 sin-bun5."
        ],
        [
          "新竹廟真靈聖，高樹老街名聲透京城，湖口老街壁邊用紅磚仔角疊做伙，兩旁是長nng2-nng2的店面及徛家，懸頂彼個門尚美麗，閣有亭仔腳真好勢，建築尚sui2無地尋，歷史及藝術的價值，是台灣第一個。",
          "Sin-tek bio7 chin leng5-siann3, Ko-chhiu7 lau7-ke mia5-siann thau3 kiann-siann5, Ou5-khau2 lau7-ke piah-pinn eng7 ang5-chng-a2-kak thiap cho3-hoe2, nng7 peng5 si7 tng5-nng2-nng2 e5 tiam3-bin7 kah khia7-ke, koan5-teng2 hit e5 mng5 siong7 bi2-le7, koh u7 teng5-a2-kha chin ho2-se3, kian3-tiok8 siong7 sui2 bo5 te3 chhoe7, lek8-su2 kah ge7-sut8 e5 ke3-tat8, si7 Tai5-oan5 te7-it e5."
        ],
        [
          "阮新竹人煮食真厚工，好食的物件足儕項，客家料理兼油香，點心第一你真內行，南寮漁港海產青，蚵仔煎虱目魚糜是大碗閣滿墘，客家囡仔佇路邊，粿仔條一盤tinn7-tinn7-tinn7，菜晡麻糬好食不免錢，新埔柿餅芳摃摃，是利用自然的新竹風共柿仔吹予ta，做法較傳統，天然的口味別人歹模仿。北埔擂茶用米仔、麻仔、茶葉、土豆磨磨咧泡做茶，lim了健康身體好。",
          "Goan2 Sin-tek lang5 chu2-chiah8 chin kau7-kang, ho2-chiah8 e5 mngh8-kiann7 chiok che7 hang7, Kheh-ka liau7-li2 kiam iu5-phang, tiam2-sim te7-it li2 chin lai7-hang5, Lam5-liau5 hi5-kang2 hai2-san2 chhenn, o5-a2-chian sat-bak8-hi5-moe5 si7 toa7 oann2 koh moa2-kinn5, Kheh-ka gin2-a2 ti7 lou7-pinn, koe2-a2-tiau5 chit8 poann5 tinn7-tinn7-tinn7, chhai3-pou2 moa5-chi5 ho2-chiah8 m7 bian2 chinn5, Sin-pou khi7-piann2 phang-kong3-kong3, si7 li7-iong7 chu7-jian5 e5 Sin-tek hong ka7 khi7-a2 chhoe hou7 ta, cho3-hoat khah thoan5-thong2, thian-jian5 e5 khau2-bi7 pat8-lang5 phainn2 bou5-hong2. Pak-pou lui5-te5 eng7 bi2-a2, moa5-a2, te5-hioh8, thou5-tau7 boa5-boa5 leh phau3 cho3 te5, lim liau2 kian7-khong sin-the2 ho2."
        ],
        [
          "新竹好sng2的所在真儕，愛山的人會使去觀霧看雲海，清泉泡溫泉，愛大海的人會使去港巒欣賞黃昏的日頭，紅毛港看歸大片的紅樹林。",
          "Sin-tek ho2-sng2 e5 sou2-chai7 chin che7, ai3 soann e5 lang5 e7-sai2 khi3 Koan-bu7 khoann3 hun5-hai2, Chheng-choann5 phau3 un-choann5, ai3 toa7-hai2 e5 lang5 e7-sai2 khi3 Kang2-loan5 him-siong2 hong5-hun e5 jit8-thau5, Ang5-mou-kang2 khoann3 kui toa7-phian3 e5 ang5-chhiu7-na5."
        ],
        [
          "佇每冬四月到七月，油桐花開甲滿山坪，親像teh飛的白蛾仔，尚sui2的景緻就佇hia，不是我賣茶講茶香、賣花講花紅，我的家鄉是一個真特別的好所在，這兩工仔，歡迎逐家佇阮的家鄉新竹縣四界seh8-seh8、行行、看看咧，多謝逐家。",
          "Ti7 mui2 tang si3 goeh8 kau3 chhit goeh8, iu5-tang5-hoe khui kah moa2 soann-phiann5, chhin-chhiunn7 teh poe e5 peh8-iah8-a2, siong7 sui2 e5 keng2-ti3 to7 ti7 hia, m7 si7 goa2 be7 te5 kong2 te5 phang, be7 hoe kong2 hoe ang5, goa2 e5 ka-hiong si7 chit8 e5 chin tek8-piat8 e5 ho2 sou2-chai7, chit nng7 kang-a2, hoan-geng5 tak8-ke ti7 goan2 e5 ka-hiong Sin-tek koan7 si3-ke3 seh8-seh8, kiann5 kiann5, khoann3 khoann3 leh, to-sia7 tak8-ke."
        ]
      ],
      "篇名": "我的家鄉"
    }
  ]
}
