{
  "作者": "鄭吉竣",
  "出版年": "2008",
  "出版者": "無",
  "文類": "演講訪談",
  "書寫系統": "漢字",
  "資料": [
    {
      "段": [
        [
          "各位評審老師逐家好，今仔日我欲講的故事是「李田螺的故事」。",
          "Kok-ui7 pheng5-sim2 lau7-su tak8-ke ho2, kin-a2-jit8 goa2 beh kong2 e5 kou3-su7 si7 “Li2 Chhan5-le5 e5 kou3-su7”."
        ],
        [
          "佇清朝時代，咱台灣有一个真有錢的張員外，伊有三个查某囝，大漢的佮第二的攏嫁予城內的好額人，干但賰第三的猶未嫁。這个第三查某囝，毋但生做媠閣溫柔，心肝嘛真善良，逐家攏呵咾甲會觸舌。伊佮別人無仝款，袂數想榮華富貴。張員外想欲共伊嫁予好額人，毋閣伊攏無愛。張員外真受氣講：「嫁好額人你無愛，我規氣就共你嫁予散食人。」",
          "Ti7 Chheng-tiau5 si5-tai7, lan2 Tai5-oan5 u7 chit8 e5 chin u7 chinn5 e5 Tiunn oan5-goe7, i u7 sann e5 cha-bou2-kiann2, toa7-han3 e5 kap te7-ji7 e5 long2 ke3 hou7 siann5-lai7 e5 ho2-giah8-lang5, kan-ta chhun te7-sann e5 iau2-boe7 ke3. Chit e5 te7-sann cha-bou2-kiann2, m7-tann7 senn cho3 sui2 koh un-jiu5, sim-koann ma7 chin sian7-liong5, tak8-ke long2 o-lo2 kah e7 tak-chih8. i kap pat8-lang5 bo5 kang7-khoan2, be7 siau3-siunn7 eng5-hoa5 hu3-kui3. Tiunn oan5-goe7 siunn7 beh ka7 i ke3 hou7 ho2-giah8-lang5, m7-koh i long2 bo5-ai3. Tiunn oan5-goe7 chin siu7-khi3 kong2: “Ke3 ho2-giah8-lang5 li2 bo5-ai3, goa2 kui-khi3 to7 ka7 li2 ke3 hou7 san3-chiah8-lang5.”"
        ],
        [
          "有一工，張員外佇街仔路看著一个穿甲破糊糊的少年人咧賣田螺，員外著問伊講：「賣田螺的！你叫啥物名？」少年人講：「我哪有名？逐家攏嘛叫我李田螺。」張員外感覺真好笑，哪有人連家己的名攏毋知？張員外閣問：「你娶某未？」李田螺搖頭講：「我遮爾散，哪有人欲嫁我？」張員外講：「既然你猶未娶，我著安排我的第三查某囝佮你對看。」",
          "U7 chit8 kang, Tiunn oan5-goe7 ti7 ke-a2-lou7 khoann3 tioh8 chit8 e5 chheng7 kah phoa3-kou5-kou5 e5 siau3-lian5-lang5 leh be7 chhan5-le5, oan5-goe7 tioh8 mng7 i kong2: “Be7 chhan5-le5 e5! Li2 kio3 siann2-mih mia5?” Siau3-lian5-lang5 kong2: “Goa2 nah u7 mia5? Tak8-ke long2 ma7 kio3 goa2 Li2 Chhan5-le5.” Tiunn oan5-goe7 kam2-kak chin ho2-chhio3, nah u7 lang5 lian5 ka-ti7 e5 mia5 long2 m7 chai? Tiunn oan5-goe7 koh mng7: “Li2 chhoa7-bou2 boe7?” Li2 Chhan5-le5 io5-thau5 kong2: “Goa2 chiah-ni7 san3, nah u7 lang5 beh ke3 goa2?” Tiunn oan5-goe7 kong2: “Ki3-jian5 li2 iau2-boe7 chhoa7, goa2 tioh8 an-pai5 goa2 e5 te7-sann cha-bou2-kiann2 kap li2 tui3-khoann3.”"
        ],
        [
          "張員外原本是想欲予查某囝食淡薄仔苦，想袂到伊看著李田螺真古意，應該是會當倚靠終身，所以著同意這門親事。結婚了後，李田螺逐工搰力抾田螺、賣田螺。有一工透早，李田螺欲出門的時，雄雄烏天暗地閣落大雨，雨停了後，李田螺毋敢貧惰，照常出門去。毋閣溪仔漲大水，無法度抾田螺，李田螺真失望坐佇樹跤咧食薰。著佇這个時陣，伊看著溪仔浮一寡會發光的物件，伊順手共薰頭擲佇頂面，想袂到薰頭無化去，顛倒是愈來愈炎，伊著想講：「抾無田螺，抑無共撈一寡轉來，凡勢會當用來點火，嘛通好省一寡燈油錢。」",
          "Tiunn oan5-goe7 goan5-pun2 si7 siunn7 beh hou7 cha-bou2-kiann2 chiah8 tam7-poh8-a2 khou2, siunn7 be7 kau3 i khoann3 tioh8 Li2 Chhan5-le5 chin kou2-i3, eng-kai si7 e7-tang3 oa2-kho3 chiong-sin, sou2-i2 tioh8 tong5-i3 chit bun5 chhin-su7. Kiat-hun liau2-au7, Li2 Chhan5-le5 tak8 kang kut-lat8 khioh chhan5-le5, be7 chhan5-le5. U7 chit8 kang thau3-cha2, Li2 Chhan5-le5 beh chhut-mng5 e5 si5, hiong5-hiong5 ou-thinn am3-te7 koh loh8 toa7-hou7, hou7 theng5 liau2-au7, Li2 Chhan5-le5 m7 kann2 pin5-toann7, chiau3-siong5 chhut-mng5 khi3. M7-koh khe-a2 tiunn3 toa7-chui2, bo5 hoat-tou7 khioh chhan5-le5, Li2 Chhan5-le5 chin sit-bang7 che7 ti7 chhiu7-kha leh chiah8-hun. Tioh8 ti7 chit e5 si5-chun7, i khoann3 tioh8 khe-a2 phu5 chit8-koa2 e7 hoat-kng e5 mih8-kiann7, i sun7-chhiu2 ka7 hun-thau5 tan3 ti7 teng2-bin7, siunn7 be7 kau3 hun-thau5 bo5 hoa khi3, tian-to3 si7 ju2 lai5 ju2 iam7, i tioh8 siunn7 kong2: “Khioh bo5 chhan5-le5, iah bo5 ka7 hou5 chit8-koa2 tng2--lai5, hoan7-se3 e7-tang3 eng7 lai5 tiam2-hoe2, ma7 thang ho2 seng2 chit8-koa2 teng-iu5 chinn5.”"
        ],
        [
          "有這款物件了後，李田螺就毋免閣開錢買燈油矣！厝邊隔壁攏感覺真奇巧，逐家著攏共買轉去點火。因為利純真好，所以李田螺就改途撈這款會發光的物件。",
          "U7 chit khoan2 mih8-kiann7 liau2-au7, Li2 Chhan5-le5 to7 m7 bian2 koh khai-chinn5 be2 teng-iu5 ah! Chhu3-pinn keh-piah long2 kam2-kak chin ki5-kha2, tak8-ke tioh8 long2 ka7 be2 tng2 khi3 tiam2-hoe2. In-ui7 li7-sun5 chin ho2, sou2-i2 Li2 Chhan5-le5 to7 kai2-tou5 hou5 chit khoan2 e7 hoat-kng e5 mih8-kiann7."
        ],
        [
          "有一个廣州的生理人知影了後，著揣李田螺做伙挖這款會當代替燈油的物件，原來李田螺撈著的是真好價的石油，李田螺著按呢趁了真濟錢。有錢了後的李田螺仝款過著簡單的生活，所以連親情朋友嘛毋知影已經變做好額人矣。",
          "U7 chit8 e5 Kng2-chiu e5 seng-li2-lang5 chai-iann2 liau2-au7, tioh8 chhoe7 Li2 Chhan5-le5 cho3-hoe2 ou2 chit khoan2 e7-tang3 tai7-the3 teng-iu5 e5 mih8-kiann7, goan5-lai5 Li2 Chhan5-le5 hou5 tioh8 e5 si7 chin ho2-ke3 e5 chioh8-iu5, Li2 Chhan5-le5 tioh8 an2-ne than3 liau2 chin che7 chinn5. U7 chinn5 liau2-au7 e5 Li2 Chhan5-le5 kang7-khoan2 koe3 tioh8 kan2-tan e5 seng-oah8, sou2-i2 lian5 chhin-chiann5 peng5-iu2 ma7 m7 chai-iann2 in i2-keng pinn3-cho3 ho2-giah8-lang5 ah."
        ],
        [
          "有一工，李田螺的丈人做生日，食飯的時陣，大姊夫佮二姐夫著刁工講：「有傷濟土地實在有夠煩，規氣共土地賣賣咧。」李田螺聽著就隨開喙講：「兩位姊夫恁敢真正欲賣土地？若欲賣，賣我！」逐家聽著攏笑甲攬腹肚。大姊夫講：「我的土地無一萬嘛愛八千，你敢有遮濟錢？你若有，我賣你半價就好！」二姐夫嘛講：「你若會當隨提錢出來，我的土地嘛賣你半價就好。」李田螺就對伊的橐袋仔提出幾仔張銀票，兩个姊夫看一下規个人攏愣去，真後悔拄才講的話。",
          "U7 chit8 kang, Li2 Chhan5-le5 e5 tiunn7-lang5 cho3 senn-jit8, chiah8-png7 e5 si5-chun7, toa7-chi2-hu kap ji7-chi2-hu tioh8 tiau-kang kong2: “U7 siunn che7 thou2-te7 sit8-chai7 u7-kau3 hoan5, kui-khi3 ka7 thou2-te7 be7-be7 leh.” Li2 Chhan5-le5 thiann tioh8 to7 sui5 khui chhui3 kong2: “Nng7 ui7 chi2-hu lin2 kam2 chin-chiann3 beh be7 thou2-te7? Na7 beh be7, be7 goa2!” Tak8-ke thiann tioh8 long2 chhio3 kah lam2 pak-tou2. Toa7-chi2-hu kong2: “Goa2 e5 thou2-te7 bo5 chit8-ban7 ma7 ai3 peh-chheng, li2 kam2 u7 chiah che7 chinn5? Li2 na7 u7, goa2 be7 li2 poann3-ke3 to7 ho2!” Ji7-chi2-hu ma7 kong2: “Li2 na7 e7-tang3 sui5 theh8 chinn5 chhut--lai5, goa2 e5 thou2-te7 ma7 be7 li2 poann3-ke3 to7 ho2.” Li2 Chhan5-le5 to7 tui3 i e5 lak-te7-a2 theh8 chhut kui2-a7 tiunn gin5-phio3, nng7 e5 chi2-hu khoann3 chit8-e7 kui-e5 lang5 long2 gang7 khi3, chin hio7-hoe2 tu2-chiah kong2 e5 oe7."
        ],
        [
          "這个故事共咱講「天公痛戇人」，嘛共咱講「圓人會扁，扁人會圓」，只要咱認真拍拚，總有一工會出頭天。",
          "Chit e5 kou3-su7 ka7 lan2 kong2 “thinn-kong thiann3 gong7-lang5”, ma7 ka7 lan2 kong2 “inn5-lang5 e7 pinn2, pinn2-lang5 e7 inn5”, chi2-iau3 lan2 jin7-chin phah-piann3, chong2 u7 chit8 kang e7 chhut-thau5-thinn."
        ],
        [
          "我的故事講到遮，多謝各位。",
          "Goa2 e5 kou3-su7 kong2 kau3 chia, to-sia7 kok-ui7."
        ]
      ],
      "篇名": "李田螺的故事"
    }
  ]
}
