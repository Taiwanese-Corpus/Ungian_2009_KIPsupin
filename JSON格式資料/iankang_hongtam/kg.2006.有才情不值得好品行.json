{
  "作者": "許書銘",
  "出版年": "2006",
  "出版者": "無",
  "文類": "演講訪談",
  "書寫系統": "漢羅",
  "資料": [
    {
      "段": [
        [
          "各位評審老師，各位同學，逐家好。我是編號第○號，今仔日我所欲演講的題目是：「有才情不值著好品行」。",
          "Kok-ui7 pheng5-sim2 lau7-su, kok-ui7 tong5-oh8, tak8-ke ho2. Goa2 si7 pian-ho7 te7 ○ ho7, kin-a2-jit8 goa2 sou2 beh ian2-kang2 e5 te5-bak8 si7: “U7 chai5-cheng5 m7 tat8 tioh8 ho2 phin2-heng7”."
        ],
        [
          "「噹噹噹噹…」下課的鐘仔聲tan5啊！學生無分大細漢，趕緊ka7冊包仔收收款款咧，倒手提便當kheh仔，正手phainn7一個袋仔，大卡細卡捾kah叮噹hainn3，三步做二步走，想欲緊chong5出學校的大門口。學校的大門口，人是爭kah滿滿是，逐家攏探頭探耳，愛注意喔！毋是欲載對厝裡去，是欲chhoa7去補習班繼續擱教示。",
          "“Tang-tang tang-tang...” Ha7-kho3 e5 cheng-a2-siann tan5 a! Hak8-seng bo5 hun toa7 se3-han3, koann2-kin2 ka7 chheh-pau-a2 siu-siu khoan2-khoan2 leh, to3-chhiu2 theh8 pian7-tong kheh-a2, chiann3-chhiu2 phainn7 chit8 e5 te7-a2, toa7-kha se3-kha koann7 kah tin-tong-hainn3, sann pou7 cho3 nng7 pou7 chau2, siunn7 beh kin2 chong5 chhut hak8-hau7 e5 toa7-mng5-khau2. Hak8-hau7 e5 toa7-mng5-khau2, lang5 si7 chinn kah moa2-moa2-si7, tak8-ke long2 tham3-thau5 tham3-hi7, ai3 chu3-i3 ou5! M7 si7 beh chai3 tui3 chhu3--nih khi3, si7 beh chhoa7 khi3 pou2-sip8-pan ke3-siok8 koh ka3-si7."
        ],
        [
          "大人攏希望家己的囡仔會當聰明兼伶俐、才情擱有出脫，只要考試好、比別人卡厲害，萬項代誌攏嘛順伊，結果敢有卡好？阮班有一個同學叫阿俊，自細漢就學英文，英文講的無輸阿督仔，參加比賽常常嘛tioh8冠軍，提金牌，光榮倒轉來，阿俊的媽媽若講著伊，是笑kah嘴仔離sai-sai。有一遍老師chhoa7阮全班去爬山，佇咧轉來的時陣，因為塞車，老師愛阮kha3電話共爸母報平安。看阿俊仔手機提咧大聲喝：「喂…母仔，老師講會卡慢到，你愛佇遐等我，袂當先走！我的冊包仔足重的！有聽著無！」聽伊一講煞，逐家烏仁拄白仁，我心內咧想：「我若按呢ka7阮阿母講話，我的尻川一定會像麵龜腫kah歪歪歪。」老師真受氣，叫阿俊仔趕緊kha3電話共老母會失禮，恁敢知影阿俊仔按怎應？伊講：「喂…母仔，老師叫我愛kha3電話予你，講我對你無禮貌，honn3…足麻煩的！」在座的各位，毋知影恁是毋是ham7我有仝款的感覺：阿俊按呢對待伊的老母，為什麼in阿母若講著伊，就會笑kah嘴仔離sai-sai，是毋是真奇怪？",
          "Toa7-lang5 long2 hi-bang7 ka-ti7 e5 gin2-a2 e7-tang3 chhong-beng5 kiam leng5-li7, chai5-cheng5 koh u7 chhut-thoat, chi2-iau3 kho2-chhi3 ho2, pi2 pat8-lang5 khah li7-hai7, ban7-hang7 tai7-chi3 long2 ma7 sun7 i, kiat-ko2 kam2 u7 khah ho2? Goan2 pan u7 chit8 e5 tong5-oh8 kio3 A-chun3, chu7 se3-han3 to7 oh8 Eng-bun5, Eng-bun5 kong2 e5 bo5 su a-tok-a2, chham-ka pi2-sai3 siong5-siong5 ma7 tioh8 koan-kun, theh8 kim-pai5, kong-eng5 to3-tng2--lai5, A-chun3 e5 ma-ma na7 kong2 tioh8 i, si7 chhio3 kah chhui3-a2 li7-sai-sai. U7 chit8 pian3 lau7-su chhoa7 goan2 choan5-pan khi3 peh-soann, ti7 leh tng2--lai5 e5 si5-chun7, in-ui7 that-chhia, lau7-su ai3 goan2 kha3 tian7-oe7 ka7 pe7-bu2 po3 peng5-an. Khoann3 A-chun3-a2 chhiu2-ki theh8 leh toa7-siann hoah: “Oe5... bu2-a2, lau7-su kong2 e7 khah ban7 kau3, li2 ai3 ti7 hia tan2 goa2, be7-tang3 seng chau2! Goa2 e5 chheh-pau-a2 chiok tang7 e5! U7 thiann tioh8 bo5!” Thiann i chit8 kong2 soah, tak8-ke ou-jin5 tu2 peh8-jin5, goa2 sim-lai7 leh siunn7: “Goa2 na7 an2-ne ka7 goan2 a-bu2 kong2-oe7, goa2 e5 kha-chhng it-teng7 e7 chhiunn7 mi7-ku cheng2 kah oai-oai-oai.” Lau7-su chin siu7-khi3, kio3 A-chun3-a2 koann2-kin2 kha3 tian7-oe7 ka7 lau7-bu2 hoe7-sit-le2, lin2 kam2 chai-iann2 A-chun3-a2 an2-choann2 in3? I kong2: “Oe5... bu2-a2, lau7-su kio3 goa2 ai3 kha3 tian7-oe7 hou7 li2, kong2 goa2 tui3 li2 bo5 le2-mau7, honn3... chiok ma5-hoan5 e5!” Chai7-cho7 e5 kok-ui7, m7 chai-iann2 lin2 si7 m7 si7 ham7 goa2 u7 kang7-khoan2 e5 kam2-kak: A-chun3 an2-ne tui3-thai7 i e5 lau7-bu2, ui7 siann2-mih in a-bu2 na7 kong2 tioh8 i, to7 e7 chhio3 kah chhui3-a2 li7-sai-sai, si7 m7 si7 chin ki5-koai3?"
        ],
        [
          "我的阿爸佮阿母雖然日時攏愛上班，毋過in對我真關心，佇我細漢毋捌字的時陣，就會講故事予我聽、ham7我作伙開講；我若下課轉來，in上愛聽我講今仔日佇學校有啥物趣味的代誌。In常常共我講，做人比讀冊擱卡重要，冊讀無好，極加是用雙手趁流汗錢，啊若袂曉做人，是一世人khioh-kak。阿母捌共我講過：有一個清華大學的研究生，因為ham7伊的好朋友愛著仝一個查甫囡仔，一時食醋想袂開，煞利用伊的化學專業知識，害死伊的好朋友，結果法官判伊愛關十八年。我想，伊的爸母一定足傷心，栽培查某囝讀kah赫爾懸，遇著代誌袂曉轉踅，真是讀冊讀佇腳胛骿。",
          "Goa2 e5 a-pa3 kap a-bu2 sui-jian5 jit8-si5 long2 ai3 siong7-pan, m7-koh in tui3 goa2 chin koan-sim, ti7 goa2 se3-han3 m7 bat ji7 e5 si5-chun7, to7 e7 kong2 kou3-su7 hou7 goa2 thiann, ham7 goa2 cho3-hoe2 khai-kang2; goa2 na7 ha7-kho3--tng2-lai5, in siong7 ai3 thiann goa2 kong2 kin-a2-jit8 ti7 hak8-hau7 u7 siann2-mih chhu3-bi7 e5 tai7-chi3. In siong5-siong5 ka7 goa2 kong2, cho3-lang5 pi2 thak8-chheh koh-khah tiong7-iau3, chheh thak8 bo5 ho2, kek8-ke si7 eng7 siang-chhiu2 than3 lau5-koann7-chinn5, ah na7 be7-hiau2 cho3-lang5, si7 chit8-si3-lang5 khioh-kak. A-bu2 bat ka7 goa2 kong2 koe3: u7 chit8 e5 Chheng-hoa5 Tai7-hak8 e5 gian2-kiu3-seng, in-ui7 ham7 i e5 ho2 peng5-iu2 ai3 tioh8 kang7 chit8 e5 cha-pou gin2-a2, chit8-si5 chiah8-chho3 siunn7 be7 khui, soah li7-iong7 i e5 hoa3-hak8 choan-giap8 ti3-sek, hai7-si2 i e5 ho2 peng5-iu2, kiat-ko2 hoat-koann phoann3 i ai3 koainn chap8-peh ni5. Goa2 siunn7, i e5 pe7-bu2 it-teng7 chiok siong-sim, chai-poe5 cha-bou2-kiann2 thak8 kah hiah-ni7 koan5, gu7 tioh8 tai7-chi3 be7-hiau2 tng2-seh8, chin si7 thak8-chheh thak8 ti7 kha-chiap-phiann."
        ],
        [
          "所以講「有才情不值著好品行」。",
          "Sou2-i2 kong2 “u7 chai5-cheng5 m7 tat8 tioh8 ho2 phin2-heng7”."
        ],
        [
          "最近網路有一部真有名的影片，予我看了真感動。一個溜冰選手，佇世界比賽的時陣，無小心跋倒，摔一下真厲害，逐家攏想講伊可能會放棄，想袂到，伊共教練講：「會跋倒是我做無好，但是，這場比賽對我來講真重要，我一定愛堅持落去！」最後，這種勇敢堅持的精神，m7-na7予在場所有的觀眾替伊鼓勵、加油，嘛予伊得著第二名的好成績！這件代誌予我的體會是：「擱卡厲害的人，遇著困難若無法度忍耐、勇敢堅持落去，成功是無可能會來的！」",
          "Choe3-kin7 bang7-lou7 u7 chit8 pou7 chin u7-mia5 e5 iann2-phinn3, hou7 goa2 khoann3 liau2 chin kam2-tong7. Chit8 e5 liu-peng soan2-chhiu2, ti7 se3-kai3 pi2-sai3 e5 si5-chun7, bo5 sio2-sim poah8-to2, siak chit8-e7 chin li7-hai7, tak8-ke long2 siunn7 kong2 i kho2-leng5 e7 hong3-khi3, siunn7 be7 kau3, i ka7 kau3-lian7 kong2: “E7 poah8-to2 si7 goa2 cho3 bo5 ho2, tan7-si7, chit tiunn5 pi2-sai3 tui3 goa2 lai5 kong2 chin tiong7-iau3, goa2 it-teng7 ai3 kian-chhi5--loh8-khi3!” Choe3-au7, chit chiong2 iong2-kam2 kian-chhi5 e5 cheng-sin5, m7-na7 hou7 chai7-tiunn5 sou2 u7 e5 koan-chiong3 the3 i kou2-le7, ka-iu5, ma7 hou7 i tit tioh8 te7-ji7 mia5 e5 ho2 seng5-chek! Chit kiann7 tai7-chi3 hou7 goa2 e5 the2-hoe7 si7: “Koh-khah li7-hai7 e5 lang5, gu7 tioh8 khun3-lan5 na7 bo5 hoat-tou7 jim2-nai7, iong2-kam2 kian-chhi5--loh8-khi3, seng5-kong si7 bo5 kho2-leng5 e7 lai5 e5!”"
        ],
        [
          "逐家攏講chit-ma2的囡仔出讀書，啥物都袂曉，真軟chiann2。遇著小可失敗，就親像雞卵khian石頭仝款─碎糊糊。俗語講：「好田地毋值好子弟。」就是希望逐家會當敎囝堅強，嘛愛教囝善良。好品行有真濟種，會感恩、孝順和堅強，腳踏實地、有肚量、會分享。有好品行，人生的道路才行會久長，咱的社會嘛才會幸福快樂。",
          "Tak8-ke long2 kong2 chit-ma2 e5 gin2-a2 chhut thak8-chu, siann2-mih to be7-hiau2, chin nng2-chiann2. Gu7 tioh8 sio2-khoa2 sit-pai7, to7 chhin-chhiunn7 ke-nng7 khian chioh8-thau5 kang7-khoan2----chhui3-kou5-kou5. Siok8-gi2 kong2: “Ho2 chhan5-te7 m7 tat8 ho2 chu2-te7.” To7 si7 hi-bang7 tak8-ke e7-tang3 ka3 kiann2 kian-kiong5, ma7 ai3 ka3 kiann2 sian7-liong5. Ho2 phin2-heng7 u7 chin che7 chiong2, e7 kam2-un, hau3-sun7 kap kian-kiong5, kha tah8 sit8-te7, u7 tou7-liong7, e7 hun-hiong2. U7 ho2 phin2-heng7, jin5-seng e5 to7-lou7 chiah kiann5 e7 ku2-tng5, lan2 e5 sia7-hoe7 ma7 chiah e7 heng7-hok khoai3-lok8."
        ],
        [
          "我的演講講到遮為止，多謝逐家。",
          "Goa2 e5 ian2-kang2 kong2 kau3 chia ui5-chi2, to-sia7 tak8-ke."
        ]
      ],
      "篇名": "有才情不值得好品行"
    }
  ]
}
