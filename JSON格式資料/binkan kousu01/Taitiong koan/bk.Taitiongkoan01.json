{
  "作者": "陳金火",
  "出版年": "1993",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "三人共五目，無長短脚話。這是遮定定得講的，hit chiong2的一項俚言啦呼。",
          "sann lang5 kang7 gou7 bak8, bo5 tiong2 te2 kha oe7. che si7 chia tiann7-tiann7 teh kong2--e5,hit chiong2e5 chit8 hang7 li2-gan5 lah honnh."
        ],
        [
          "遮就是講，一个媒人啦，今也媒人，較，較無時行。古早，古早大部分攏講這个婚姻是「父母之命，媒妁之言」呼，啊攏媒人得介紹、得做、得牽安呢。",
          "chia chiu7-si7 kong2, chit8 e5 mui5-lang5 lah, chit-ma2 mui5-lang5, khah, khah bo5 si5-kiann5. kou2-cha2, kou2-cha2 toa7-pou7-hun7 long2 kong2 chit e5 hun-in si7 “pe7-bu2 chi mia7, mui5-sok chi gian5” honnh, a2 long2 mui5-lang5 teh kai3-siau7, teh choe3, teh khan an2-ni."
        ],
        [
          "有一个，某所在有一个媒人婆仔，較早做媒人是，普通是hit chiong2的號做oo-ba2-sang2較濟啦，啊彼攏講「媒人婆仔」。啊彼媒人婆做久來，真老練安呢。啊這媒人婆安呢做、看、物色，物色對象安呢，講啥人卜來共做啥較好勢。伊會安呢，會想安呢。",
          "u7 chit8 e5, bou2 sou2-chai7 u7 chit8 e5 mui5-lang5-po5-a2, khah cha2 choe3 mui5-lang5 si7, phou2-thong si7hitchiong2e5 ho7-cho3 ou-ba2-sang2 khah che7 lah, a2 he long2 kong2 “mui5-lang5-po5-a2” . a2 he moe5-lang5-po5 choe3 ku2 lai5, chin lau2-lian7 an2-ni. a che mui5-lang5-po5 an2-ni cho3, khoann3, but8-sek, but8-sek tui3-siong7 an2-ni, kong2 siann2-lang5 beh lai5 ka7 cho3 siann2 khah ho2-se3. i e7 an2-ni, e7 siunn7 an2-ni."
        ],
        [
          "講「門當戶對」啦呼，啊伊會安呢牽，就是有hit chiong2的號做，身體有缺陷安呢。一个就是目睭，一蕊無看安呢，目睭一蕊安呢；一个就是跛脚安呢。",
          "kong2 “mng5-tong-hou7-tui3” lah honnh, a i e7 an2-ni khan, chiu7-si7 u7hit chiong2e5 ho7 cho3, sin-the2 u7 khoat-ham7 an2-ni. chit8 e5 chiu7-si7 bak8-chiu, chit8 lui2 bo5 khoann3 an2-ni, bak8-chiu chit8 lui2 an2-ni; chit8 e5 chiu7-si7 pai2-kha an2-ni."
        ],
        [
          "啊這个號做，伊這个媒人，古早人得講：「媒人嘴，糊累累。」啊較早做媒人有的攏講號做「媒人虎」，就講「媒人虎」。彼就是會真唬安呢，啊講話無實在，敢白賊安呢，騙來騙去，騙亦會好勢就好。有一句話講：「我包你入房，無包你一世人。」啥呼安呢，攏會安呢講。所以媒人的話呼，啥信用哩。",
          "a chit e5 ho7-cho3, i chit e5 mui5-lang5, kou2-cha2-lang5 teh kong2:  “mui5-lang5-chhui3, hou5 lui3-lui3.” a khah cha2 choe3 mui5-lang5 u7 e5 long2 kong2 ho7-cho3 “mui5-lang5 hou2” , chiu7 kong2 “mui5-lang5 hou2” . hit chiu7-si7 e7 chin hou2 an2-ni, a kong2-oe7 bo5 sit8-chai7, kann2 peh8-chhat8 an2-ni, phian3 lai5 phian3 khi3, phian3 iah8 e7 ho2-se3 chiu7 ho2. u7 chit8 ku3 oe7 kong2: “goa2 pau li2 jip8 pang5, bo5 pau li2 chit8-si3-lang5.” siann2 honnh an2-ni, long2 e7 an2-ni kong2. sou2-i2 mui5-lang5 e5 oe7 honnh, be7 siann2 sin3-iong7--lih."
        ],
        [
          "啊這个號做，這个今也伊就是有兩个身體有缺陷，就是一个查某的目睭一蕊故樣安呢，一个查甫，查甫就是行路無好勢、跛脚安呢。",
          "a chit e5 ho7-cho3, chit e5 chit-ma2 i chiu7-si7 u7 nng7 e5 sin-the2 u7 khih-ham7, chiu7-si7 chit8 e5 cha-bou2 e5 bak8-chiu chit8 lui2 koh-iunn7 an2-ni, chit8 e5 cha-pou, cha-pou chiu7-si7 kiann5-lou7 bo5 ho2-si3, pai2-kha an2-ni."
        ],
        [
          "啊這个媒人婆仔卜創，牽兩个安呢，就是設計安呢，設計佇彼个，今也講號做「相親」安呢，這个應該講「對看」，卜對看的所在，伊叫這个號做，脚無抵好這个查甫囝仔，先去，先去安呢，啊去住彼坐安呢。啊這个號做查某的，才約較慢，叫較慢來安呢。啊伊今也，這个查某的，伊卜入去的時，伊叫伊講舉一支葵扇，手舉葵扇，啊格安呢斯文斯文安呢，啊伊卜入去，入去就安呢格細膩細膩。啊面無愛略仔少許安呢，歪敧敧安呢；啊彼蕊，故障彼蕊目睭，創葵扇安呢共掩咧，遮的無看。",
          "a chit e5 mui5-lang5-po5-a2 beh chhong3 in, khan in nng7 e5 an2-ni, chiu7-si7 siat-ke3 an2-ni, siat-ke3 ti7 hit e5, chit-ma2 kong2 ho7-cho3 “siong3 chhin” an2-ni, chit e5 eng-kai kong2 “tui3-khoann3” , beh tui3-khoann3 e5 sou2-chai7, i kio3 chit e5 ho7-cho3, kha bo5 tu2-ho2 chit e5 cha-pou gin2-a2, seng khi3, seng khi3 an2-ni, a khi3 toa3 hia che7 an2-ni. a chit e5 ho7-cho3 cha-bou2 e5, chiah iok khah ban7, kio3 khah ban7 lai5 an2-ni. a i chit-ma2, chit e5 cha-bou2 e5, i beh jip8--khi3 e5 si5, i kio3 i kong2 giah8 chit8 ki khe-sinn3, chhiu2 giah8 khe-sinn3, a kek an2-ni su-bun5 su-bun5 an2-ni, a i beh jip8--khi3, jip8--khi3 chiu7 an2-ni kek soe3-ji7 soe3-ji7. a bin7 bo5 ai3 lioh8-a2 sio2-khoa2 an2-ni, oai-khi-khi an2-ni; a hit lui2, kou3-chiong3 hit lui2 bak8-chiu, chhong3 khe-sinn3 an2-ni ka7 am--leh, chia e5 bo5 khoann3."
        ],
        [
          "啊彼个查甫囝仔就坐落，伊脚故樣，但是伊坐咧，伊亦無起來企予看安呢，二个就安呢住彼安呢看。啊古早是共安呢看爾爾，真少講，講話亦逐个講話。是講今也講當亦逐个有合意，[毛^火]咧鬥陣去彳亍安呢。啊彼陣是安呢看，啊看二个意見安怎樣。",
          "a hit e5 cha-pou gin2-a2 chiu7 che7 loh8, i kha koh-iunn7, tan7-si7 i che7 leh, i iah8 bo5 khi2 lai5 khia7 hou7 khoann3 an2-ni, nng7 e5 chiu7 an2-ni toa3 hia an2-ni khoann3. a kou2-cha2 si7 ka7 an2-ni khoann3 nia7-nia7, chin chio2 kong2, kong2-oe7 ia7 tak8 e5 kong2-oe7. si7 kong2 chit-ma2 kong2 tang iah8 tak8 e5 u7 kah-i3, chhoa7 teh tau3-tin7 khi3 thit-tho5 an2-ni. a hit-chun7 si7 an2-ni khoann3, a khoann3 nng7 e5 i3-kian3 an2-chainn2-iunn7."
        ],
        [
          "啊二个看了就有同意安呢，有同意，就安呢決定逐个卜訂婚安呢。啊這个媒人，媒人虎啊，這个媒人婆講媒人虎，伊就講這个代誌呼，今也安呢騙過啊，今也決定卜訂婚，到時若逐个知影彼个根底的時呼，伊卜推卸伊的責任，安呢叮嚀講：「來，我先，我今也先話講佇前安呢。」講：「後日啊，逐个使嗯……後悔安呢。今也呼，人古早人講：三人共五目，無長短脚話哦！恁今也後日仔oan5-a2就，咱今也後日仔oan5-a2就，咱今也亦oan5-a2算三人共五目，後日無長短脚話哦。」",
          "a nng7 e5 khoann3 liau2 chiu7 u7 tong5-i3 an2-ni, u7 tong5-i3, chiu7 an2-ni koat-teng7 tak8 e5 beh teng7-hun an2-ni. a chit e5 mui5-lang5, mui5-lang5 hou2-a2, chit e5 mui5-lang5-po5 kong2 mui5-lang5 hou2, i chiu7 kong2 chit e5 tai7-chi3 honnh, chit-ma2 an2-ni phian3--koe3 ah, chit-ma2 koat-teng7 beh teng7-hun, kau3-si5 na7 tak8 e5 chai-iann2 hit e5 kin-te2 e5 si5 honnh, i beh thui-sia3 i e5 chek-jim7, an2-ni teng-leng5 kong2: “lai5, goa2 seng, goa2 chit-ma2 seng oe7 kong2 ti7 cheng5 an2-ni.” kong2: “au7-jit8-a2, tak8 e5 be7-sai2 m3 …… hou7-hoe2 an2-ni. chit-ma2 honnh, lang5 kou2-cha2-lang5 kong2: sam-lang5 kang7 gou7 bak8, bo5 tng5 te2 kha oe7 ouh! lin2 chit-ma2 au7-jit8-a2 oan5-a2 chiu7, lan2 chit-ma2 au7-jit8-a2 oan5-a2 chiu7, lan2 chit-ma2 ia7 oan5-a2 sng3 sann lang5 kang7 gou7 bak8, au7-jit8 bo5 tng5 te2 kha oe7 ouh.”"
        ],
        [
          "但是這二个少年仔，這種的話呼，聽無，毋知影，亦無感覺著。啊就安呢，oan5-a2落尾結果，oan5-a2二个oan5-a2訂婚。",
          "tan7-si7 chit nng7 e5 siau3-lian5-a2, chit chiong2 e5 oe7 honnh, thiann bo5, m7 chai-iann2, iah8 bo5 kam2-kak--tioh8. a chiu7 an2-ni, oan5-a2 loh8-be2 kiat-ko2, oan5-a2 nng7 e5 oan5-a2 teng7-hun."
        ],
        [
          "啊三个共五目，就是安怎樣，伊就因為這个查某仔是一目哩，三个人攏總來才五目，五蕊目睭爾爾呢呼。啊這个查甫囝仔，伊長短脚咧呼，就是講三个人共五目，無長短脚話，這句話講就是對遮來安呢。",
          "a sam e5 kang7 gou7 bak8, chiu7-si7 an2-chainn2-iunn7, i chiu7 in-ui7 chit e5 cha-bou2-a2 si7 chit8 bak8 lih, sann e5 lang5 long2 chong2 lai5 chiah gou7 bak8, gou7 lui2 bak8-chiu nia7-nia7 nih honnh. a chit e5 cha-pou gin2-a2, i tng5 te2 kha leh honnh, chiu7-si7 kong2 sann e5 lang5 kiong7 gou7 bak8, bo5 tng5 te2 kha oe7, chit ku3 oe7 kong2 chiu7-si7 tui3 chia lai5 an2-ni."
        ]
      ],
      "篇名": "三人共五目，無長短腳話"
    }
  ]
}
