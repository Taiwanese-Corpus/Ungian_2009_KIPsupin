{
  "作者": "陳萬成",
  "出版年": "1992",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "古早時代，咱這个台灣對這个風水是成重視啦。這个南部有一个好額人，逐个叫伊王員外，呼！伊的山是真闊，啊伊的羊仔真大陣，攏麼倩這个長工囉、查某囉，內底這个工人，uan5-a2歸百个佇得做工課。伊對這个風水真正迷信，所以專工去這个唐山，聘請一个風水仙。這个風水仙來到tue3爾爾，呼！這个員外對待著伊的待遇真好，這个風水仙擱愛食羊肉咧，伊逐三頓麼著愛創羊肉來予伊食，伊羊肉安呢饕予飽。經過這个經過差不多個外月囉，這个風水仙那會逐日就佇得彳亍，亦無得共伊看風水。攏干仔[立+店]彼共伊食飽飽，得共伊食燒酒配羊肉。經過個外月爾爾，這个員外伊就算合啊啦──：「咦，我倩這个風水仙來到tue3，來[立+店]遮食羊肉配燒酒，啊根本就無得共我看風水咧！」所以，伊就對著伊的待遇，就漸漸刻薄起來囉。今也就羊肉就變無去囉，啊無去，就予伊摻著伊這的厝內底的人食。擱再來咧，連摻伊厝內底的人鬥陣食麼無啊咧，續落去就予伊摻這的查某、奴才囉，摻這的長工鬥陣食。啊這个風水仙麼要緊，伊麼是uan5-a2 [立+店]彼戇戇仔坐，戇戇仔彳亍，食飽就來彳亍，食飽就來睏安呢生啦。不管伊待遇對伊啥物款。",
          "kou2-cha2 si5-tai7, lan2 chit e5 Tai5-oan5 tui3 chit e5 hong-sui2 si7 chiann5 tiong7-si7--lah. chit e5 lam5-pou7 u7 chit8 e5 ho2-giah8-lang5, tak8 e5 kio3 i Ong5 oan5-goe7, houh! i e5 soann si7 chin khoah, a i e5 iunn5-a2 chin toa7 tin7, long2 ma7 chhiann3 chit e5 tng5-kang--loh, cha-bou2-kan2--loh, lai7-te2 chit e5 kang-lang5, oan5-a2 kui pah e5 ti7 teh cho3 khang-khoe3. i tui3 chit e5 hong-sui2 chin-chiann3 be5-sin3, sou2-i2 choan-kang khi3 chit e5 tng5-soann, pheng3-chhiann2 chit8 e5 hong-sui2-sian. chit e5 hong-sui2-sian lai5 kau3 toe3 nia7-nia7, houh! chit e5 oan5-goe7 tui3-thai7 tioh8 i e5 thai7-gu7 chin ho2, chit e5 hong-sui2-sian koh ai3 chiah8 iunn5-bah leh, i tak8 sann-tng3 ma7 tioh8 ai3 chhong3 iunn5-bah lai5 hou7 i chiah8, i iunn5-bah an2-ni thui hou7 pa2. keng-ke3 chit e5 keng-ke3 chha-put-to ko3-goa7 goeh8-loh, chit e5 hong-sui2-sian na2 e7 tak8 jit8 chiu7 ti7 teh thit-tho5, ia7 bo5 teh ka7 i khoann3 hong-sui2. long2 kan-ta tiam3 hia ka7 i chiah8 pa2-pa2, teh ka7 i chiah8 sio-chiu2 phoe3 iunn5-bah. keng-ke3 ko3-goa7 goeh8 nia7-nia7, chit e5 oan5-goe7 i chiu7 sng3 be7 ho5 ah lah──: “i5, goa2 chhiann3 chit e5 hong-sui2-sian lai5 kau3 toe3, lai5 tiam3 chia chiah8 iunn5-bah phoe3 sio-chiu2, a kin-pun2 chiu7 bo5 teh ka7 goa2 khoann3 hong-sui2 leh!” sou2-i2, i chiu7 tui3 tioh8 i e5 thai7-gu7, chiu7 chiam7-chiam7 khek-pok8 khi2--lai5 loh. chit-ma2 to7 iunn5-bah chiu7 pinn3 bo5--khi3 loh, a bo5--khi3, chiu7 hou7 i chham tioh8 i chit e5 chhu3 lai7-te2 e5 lang5 chiah8. koh chai3 lai5 leh, lian5 chham i chhu3 lai7-te2 e5 lang5 tau3-tin7 chiah8 ma7 bo5--ah leh, soa3--loh8-khi3 chiu7 hou7 i chham chit e5 cha-bou2-kan2, lou5-chai5--loh, chham chia e5 tng5-kang tau3-tin7 chiah8. a chit e5 hong-sui2-sian ma7 be7 iau3-kin2, i ma7 si7 oan5-a2 tiam3 hia gong7-gong7-a2 che7, gong7-gong7-a2 thit-tho5, chiah8-pa2 chiu7 lai5 thit-tho5, chiah8-pa2 chiu7 lai5 khun3 an2-ne-senn lah. put-koan2 i thai7-gu7 tui3 i siann2-mih8-khoan2."
        ],
        [
          "啊當有一日，呼！忽然間，安呢呼！這个員外煞焄一坩羊肉，呼！啊成大坩安呢。啊捧來到這个風水仙住的寮仔內，講：「啊先生啊，當你會饕就盡量饕哦！」呼，這个風水仙看著這坩羊肉，非常的歡喜囉，得哈成久無食著囉。來到tue3，就直直饕，直直食，啊抵抵仔內底得飼羊仔的長工，就抵仔摻這个風水仙逐个真相好，拜伊做師傅咧。這个飼羊仔的囝仔，號做阿棟仔。伊講：「棟仔、棟仔，較緊鬥陣來食羊肉。」伊講：「彼阮毋敢食！」「是安怎你毋敢食？」「啊這的羊仔呼，昨昏跋落去屎礐仔彼內底死去，無人敢食，毋才有通焄焄予你食。哎喲，仙e5啊，你叫是員外得對你好咧！？」呼，這个仙e5聽見這句話爾，呼，歸腹肚的羊肉就恟恟卜共伊嘔出來囉。講煞嘔到歸面紅絳絳，伊講：「安呢好！」伊講：「實在講，咱的員外真可惡，啥物一隻羊仔跋落屎礐仔底死去，啊無人敢挃，卜提去掞撒。啊員外煞講：『彼仙e5愛食羊肉。』煞歸隻羊仔炕炕e5卜予你食。」呼，這个風水仙聽著這句話爾爾，khi-moo2-tsih做一个歹起來，歸个面安呢呼，擱卜吐落去囉！",
          "a tann u7 chit8 jit8, houh! hut-jian5-kan, an2-ni houh! chit e5 oan5-goe7 soah kun5 chit8 khann iunn5-bah, houh! a chiann5 toa7 khann an2-ni. a phang5 lai5 kau3 chit e5 hong-sui2-sian toa3 e5 liau5-a2-lai7, kong2: “a sian-sinn ah, tann li2 e7 thui chiu7 chin7-liong7 thui ou5! ' khou-～-chit e5 hong chui2-sian khoann3 tioh8 chit khann iunn5-bah, hui-siong5 e5 hoann-hi2 lo5, chit ha siann5 ku2 bo5 chiah8--tioh8 loh. lai5-kau3 toe3, chiu7 tit8-tit8 thui, tit8-tit8 chiah8, a tu2-tu2-a2 lai7-te2 teh chhi7 iunn5-a2 e5 tng5-kang, chiu7 tu2-a2 chham chit e5 hong-sui2-sian tak8 e5 chin siong ho2, pai3 i choe3 sai-hu7 leh. chit e5 chhi7 iunn5-a2 e5 gin2-a2, ho7-cho3 A-tong3-a2. i kong2: “tong3-a2, tong3-a2, khah kin2 tau3-tin7 lai5 chiah8 iunn5-bah.” i kong2: “he goan2 m7 kann2 chiah8!”  “si7 an2-choann2 li2 m7 kann2 chiah8?”  “a chit e5 iunn5-a2 honnh, cha-hng poah8--loh8-khi3 sai2-hak8-a2 hit lai7-te2 si2--khi3, bo5 lang5 kann2 chiah8, m7 chiah u7 thang kun5-kun5 hou7 li2 chiah8. ai-io, sian--e5 ah, li2 kio3-si7 oan5-goe7 teh tui3 li2 ho2 leh! ?” houh, chit e5 sian--e5 thiann-kinn3 chit ku3 oe7 nia5, houh, kui pak-tou2 e5 iunn5-bah chiu7 hiong5-hiong5 beh ka7 i ou3--chhut-lai5 loh. kong2 soah ou3 kau3 kui bin7 ang5-kong3-kong3, i kong2: “an2-ni ho2!” i kong2: “sit8-chai7 kong2, lan2 e5 oan5-goe7 chin kho2-onn3, siann2-mih8 chit8 chiah iunn5-a2 poah8--loh8 sai2-hak8-a2 te2 si2--khi3, a bo5 lang5 kann2 tih8, beh theh8--khi3 tan3-sak. a oan5-goe7 soah kong2: “he sian--e5 ai3 chiah8 iunn5-bah.” soah kui chiah iunn5-a2 khong3-khong3--e5 beh hou7 li2 chiah8.” houh, chit e5 hong-sui2-sian thiann tioh8 chit ku3 oe7 nia7-nia7, khi-mou2-chih choe3 chit8 e5 phainn2--khi2-lai5, kui e5 bin7 an2-ni honnh, koh beh thou2--loh8-khi3 loh!"
        ],
        [
          "這个風水仙過無偌久，一个較快活一下，就叫這个阿棟仔來身軀邊。講：「棟仔、棟仔，你來合我鬥陣偌久？」講：「仙e5啊，我逮你半年囉呢！」講：「啊我對你啥款？」講：「仙e5，你對我成好。」講：「我安呢生教你做人的道德，好，你有想卜好額無？」講：「仙e5啊，你那會講安呢？逐个麼想卜好額，當我[立+店]遮做長工，成艱苦呢！」「安呢好，你若卜想好額，我教你。你下昏三更半暝，鋤頭舉咧，去將您老父、您老父的屍體的風水的時陣，全部共伊掘掘起來，創一个布袋共羊椆入去，將您老父的骨頭創布袋包起來。啊彼个布袋提來這个羊椆內底，佇這个羊椆的內底，到三更彼月娘懸懸的中間，彼个月娘抵仔照著你這个羊椆面頂抵好厝頂破一孔，照落來，照著這个羊椆內底抵仔一粒石頭，月娘抵抵仔對彼个厝頂的孔，照來彼內底彼粒石頭。啊你對彼粒石頭共伊挖起來，將您老父的風水全部共伊埋佇這个石頭孔。啊擱來將石頭擱共伊囥予好，你扁擔舉一支，對東邊直直走，你若走愈遠，你就愈好額。原本這个員外內底有這个地理佇咧，我是想講卜共員外講，卜探這个員外有這个肚量無？無想講伊呰爾無肚量。我將這个地理講予你知，你照我的話去做。」呼！這个阿棟仔聽著這的話爾爾，就真正欽服這个風水仙囉。伊聽著安呢，非常的歡喜。伊就安呢生，明仔載安呢生成實有影按照彼个時間，照伊的話，舉鋤頭將老父的骨頭攏挖挖起來，囥佇布袋內，等待彼月娘出在彼天頂的時陣，伊來到這个羊椆共伊尋看覓咧，正港的，彼个月娘啊，將著這个羊椆的厝頂破一孔，將著彼个所在照落來，哇！下底抵仔一粒石頭。彼風水仙得講的話無毋對，伊來到tue3，阿棟仔將著這个石頭共伊挖起來，將老父的骨頭囥入去，再擱將這个石頭囥好。舉著一支扁擔爾爾，成實有影，續落對東邊直直走囉，就直直走囉。",
          "chit e5 hong-sui2-sian ke3 bo5 loa7 ku2, chit8 e5 khah khoann3-oah8 chit8-e7, chiu7 kio3 chit e5 A-tong3-a2 lai5 sin-khu-pinn. kong2: “Tong3-a2, Tong3-a2, li2 lai5 kap goa2 tau3-tin7 loa7 ku2?” kong2: “sian--e5-a, goa2 toe3 li2 poann3 ni5 loh neh!” kong2: “a goa2 tui3 li2 siann2-khoan2?” kong2: “sian--e5, li2 tui3 goa2 chiann5 ho2.” kong2: “goa2 an2-ne-senn ka3 li2 cho3-lang5 e5 to7-tek, ho2, li2 u7 siunn7 beh ho2-giah8 bo5?” kong2: “sian--e5 ah, li2 na2 e7 kong2 an2-ni? tak8 e5 ma7 siunn7 beh ho2-giah8, tann goa2 tiam3 chia choe3 tng5-kang, chiann5 kan-khou2 neh!” “an2-ni ho2, li2 na7 beh siunn7 ho2-giah8, goa2 ka3 li2. li2 e7-hng sann-kenn poann3-mi5, ti5-thau5 giah8 leh, khi3 chiong lin2 lau7-pe7, lin2 lau7-pe7 e5 si-the2 e5 hong-sui2 e5 si5-chun7, choan5-pou7 ka7 i kut8-kut8--khi2-lai5, chhong3 chit8 e5 pou3-te7 ka7 iunn5-tiau5 jip8--khi3, chiong lin2 lau7-pe7 e5 kut-thau5 chhong3 pou3-te7 pau--khi2-lai5. a hit e5 pou3-te7 theh8 lai5 chit e5 iunn5-tiau5 lai7-te2, ti7 chit e5 iunn5-tiau5 e5 lai7-te2, kau3 sann-kenn he goeh8-niu5 koan5-koan5 e5 tiong-kan, hit e5 goeh8-niu5 tu2-a2 chio3 tioh8 li2 chit e5 iunn5-tiau5 bin7-teng2 tu2-ho2 chhu3-teng2 phoa3 chit8 khang, chio3--loh8-lai5, chio3 tioh8 chit e5 iunn5-tiau5 lai7-te2 tu2-a2 chit8 liap8 chioh8-thau5, goeh8 niu5 tu2-tu2-a2 tui3 hit e5 chhu3-teng2 e5 khang, chio3 lai5 hit lai7-te2 hit liap8 chioh8-thau5. a li2 tui3 hit liap8 chioh8-thau5 ka7 i ou2--khi2-lai5, chiong lin2 lau7-pe7 e5 hong-sui2 choan5-pou7 ka7 i tai5 ti7 chit e5 chioh8-thau5 khang. a koh lai5 chiong chioh8-thau5 koh ka7 i khng3 hou7 ho2, li2 pin2-tann giah8 chit8 ki, tui3 tang peng5 tit8-tit8 chau2, li2 na7 chau2 ju2 hng7, li2 chiu7 ju2 ho2-giah8. goan5-pun2 chit e5 oan5-goe7 lai7-te2 u7 chit e5 te7-li2 ti7--teh, goa2 si7 siunn7 kong2 beh ka7 oan5-goe7 kong2, beh tham3 chit e5 oan5-goe7 u7 chit e5 tou7-liong7 bo5? bo5 siunn7 kong2 i chiah-nih bo5 tou7-liong7. goa2 chiong chit e5 te7-li2 kong2 hou7 li2 chai, li2 chiau3 goa2 e5 oe7 khi3 cho3.” houh! chit e5 A-tong3-a2 thiann tioh8 chit e5 oe7 nia7-nia7, chiu7 chin-chiann3 khim-hok8 chit e5 hong-sui2-sian loh. i thiann tioh8 an2-ni, hui-siong5 e5 hoann-hi2. i chiu7 an2-ne-senn, bin5-a2-chai3 an2-ne-senn chiann5-sit8 u7-iann2 an3-chiau3 hit e5 si5-kan, chiau3 i e5 oe7, giah8 ti5-thau5 chiong in lau7-pe7 e5 kut-thau5 long2 ou2-ou2--khi2-lai5, khng3 ti7 pou3-te7 lai7, tan2-thai7 he goeh8-niu5 chhut chai7 hit thinn-teng2 e5 si5-chun7, i lai5 kau3 chit e5 iunn5-tiau5 ka7 i chhoe7 khoann3 mai7 leh, chiann3-kang2 e5, hit e5 goeh8-niu5 ah, chiong tioh8 chit e5 iunn5-tiau5 e5 chhu3-teng2 phoa3 chit8 khang, chiong tioh8 hit e5 sou2-chai7 chio3--loh8-lai5, oah! e7-toe2 tu2-a2 chit8 liap8 chioh8-thau5. he hong-sui2-sian teh kong2 e5 oe7 bo5 m7 tioh8, i lai5 kau3 toe3, A-tong3-a2 chiong3 tioh8 chit e5 chioh8-thau5 ka7 i ou2--khi2-lai5, chiong in lau7-pe7 e5 kut-thau5 khng3--jip8-khi3, chai3 koh chiong chit e5 chioh8-thau5 khng3 ho2. giah8 tioh8 chit8 ki pin2-tann nia7-nia7, chiann5-sit8 u7-iann2, soa3 loh8 tui3 tang-peng5 tit8-tit8 chau2--loh, chiu7 tit8-tit8 chau2--loh."
        ],
        [
          "今也講到遮，話講倒轉來這爿。有一个庄頭，有一个叫做柳員外，這个柳員外是家財萬貫。伊佇得做生日啦，咱古早時代，人得做生日，戲攏倩來做幾個月。就抵仔伊就倩一个戲班，來[立+店]遮做，這个戲班來[立+店]遮做，這个戲班內底有一個小生，這个小生生做真水，煞來摻著這个員外呼啊這个員外的查某子得戀愛。啊這幾個月做煞囉，著愛換所在。這个員外的查某子柳姑娘，煞來摻著這个小生煞來這个難分難解，二个人[立+店]e5後花園的所在得講到目屎流目屎滴。講：「安呢，我卜安怎樣？」講：「無法度，安呢來，歌仔戲無換班用e5啦！」「無安呢，我合您來去做戲。」「你那會用e5合阮鬥陣去？你若合阮去，您員外若一氣起來，阮戲班一下麼予伊抄家滅族，麼無夠。咱到遮，只好是愛離開啦。」講：「用e5啦，我卜合你鬥陣啦，死麼卜合你鬥陣！！」呼，這个小生聽著這句話爾，伊亦不忍心，講：「安呢好。你若卜合我鬥陣，你下昏轉去，將您老父所有的物件款款e5，收收[立+店]在包袱仔內，[立+店]在這个後花園的門口等。彼當時，我才[立+店]彼門口接你，咱才鬥陣相[毛^火]走。」當時這个柳小姐聽著這句話爾，按照著一个愛情的熱度到遮，顧著著抑是毋著。成實去到tue3，將老父的財產囉，衫仔褲囉款款做二个包袱仔，淀淀淀。來到這个後花園的門脚口，等這个小生，卜摻伊鬥陣走。",
          "chit-ma2 kong2 kau3 chia, oe7 kong2 to3-tng2 lai5 chit peng5. u7 chit8 e5 chng-thau5, u7 chit8 e5 kio3-cho3 Liu2 oan5-goe7, chit e5 Liu2 oan5-goe7 si7 ka-chai5 ban7-koan3. i ti7 teh choe3 sinn-jit8 lah, lan2 kou2-cha2 si5-tai7, lang5 teh choe3 sinn-jit8, hi3 long2 chhiann3 lai5 choe3 kui2 ko3 goeh8. chiu7 tu2-a2 i chiu7 chhiann3 chit8 e5 hi3-pan, lai5 tiam3 chia5 choe3, chit e5 hi3-pan lai5 tiam3 chia choe3, chit e5 hi3-pan lai7-te2 u7 chit8 e5 sio2-seng, chit e5 sio2-seng senn-cho3 chin sui2, soah lai5 chham tioh8 chit e5 oan5-goe7 houh ah chit e5 oan5-goe7 e5 cha-bou2-kiann2 teh loan5-ai3. a chit kui2 ko3 geh8 choe3 soah--loh, tioh8 ai3 oann7 sou2-chai7. chit e5 oan5-goe7 e5 cha-bou2-kiann2 Liu2 kou-niu5, soah lai5 chham tioh8 chit e5 sio2-seng soah lai5 chit e5 lan5 hun lan5 kai2, nng7 e5 lang5 tiam3--e5 au7 hoe-hng5 e5 sou2-chai7 teh kong2 kah bak8-sai2 lau5 bak8-sai2 tih. kong2: “an2-ni, goa2 beh an2-chainn2-iunn7?” kong2: “bo5 hoat-tou7, an2-ni lai5, koa-a2-hi3 bo5 oann7 pan be7 eng7--e5 lah!” “bo5 an2-ni, goa2 kap lin2 lai5 khi3 cho3-hi3.” “li2 na2 e7 eng7--e5 kap goan2 tau3-tin7 khi3? li2 na7 kap goan2 khi3, lin2 oan5-goe7 na7 chit8 khi3--khi2-lai5, goan2 hi3-pan chit8-e7 ma7 hou7 i chhiau ke biat8 chok8, ma7 bo5-kau3. lan2 kau3 chia, chi2-ho2 si7 ai3 li7-khui lah.” kong2: “eng7--e5 lah, goa2 beh kap li2 tau3-tin7 lah, si2 ma7 beh kap li2 tau3-tin7! !” houh, chit e5 sio2-seng thiann tioh8 chit ku3 oe7 nia5, i ia7 put jim2-sim, kong2: “an2-ni ho2. li2 na7 beh kap goa2 tau3-tin7, li2 e7-hng tng2--khi3, chiong lin2 lau7-pe7 sou2-u7 e5 mih8-kiann7 khoan2-khoan2--e5, siu-siu tiam3 chai7 pau-hok8-a2-lai7, tiam3 chai7 chit e5 au7 hoe-hng5 e5 mng5-khau2 tan2. hit-tong-si5, goa2 chiah tiam3 he mng5-khau2 chiap li2, lan2 chiah tau3-tin7 sio chhoa7 chau2.” tong-si5 chit e5 Liu2 sio2-chia2 thiann tioh8 chit ku3 oe7 nia5, an3-chiau3 tioh8 chit8 e5 ai3-cheng5 e5 jiat8-tou7 kau3 chia, be7 kou3 tioh8 tioh8 a2 si7 m7-tioh8. chiann5-sit8 khi3 kau3 toe3, chiong in lau7-pe7 e5 chai5-san2 loh, sann-a2-khou3--loh khoan2-khoann2 cho3 nng7 e5 pau-hok8-a2, tinn7-tinn7-tinn7. lai5 kau3 chit e5 au7 hoe-hng5 e5 mng5-kha-khau2, tan2 chit e5 sio2-seng, beh chham i tau3-tin7 chau2"
        ],
        [
          "今也講到遮，擱講對彼个顧羊仔的長工遮來。阿棟仔伊聽著彼个的時陣，風水仙的話，將扁擔舉咧，對東邊直直走囉，走來到遮，差不多已經是三更時陣，呼！走三日三暝攏無食飯，呼！腹肚擱一下枵咧，人擱一下嘴乾咧，走來這个後花園門脚口，有夠喘。抵仔好有一个亭子脚爾爾，伊抵仔好歇睏一下。啥物[立+店]這亭仔脚卜歇睏的時陣，忽然間，這个柳員外的查某子抵仔走出來，暗時暗暗，亦看著半人。這个查某囝仔就看見講：有一个人舉一支扁擔，走對遮來安呢，歡喜講顧彼是啥物人。啊這飼羊仔的亦顧e5這个查某囝仔是啥物人，伊想講扁擔捎咧，得卜歇睏爾爾，這个柳員外的小姐來到tue3，講：「較緊e5！較緊e5！較緊，我物件囥佇遮，當物件歸个緊扁擔舉咧，緊走、緊走。」呼！這个飼羊囝仔聽著這句話，顧咧合伊應話。伊捎咧將著這支扁擔呼，啊將著這二个包袱仔款咧，就緊走囉！二个擱向外口一直走，抵抵仔走到天光。來到tue3，一个橋邊的時陣，才歇睏。當這个飼羊囝仔歇睏咧，坐[立+店]彼佇得喘的時陣，這个柳姑娘一下共伊看覓咧，講：「嘿，啊那會是你！？」呼，這个飼羊的囝仔聽著這句話，心肝頭非常的著驚。「啊那會是你！？」伊講：「你是啥物人？」伊講：「你毋是做戲彼个小生哦？」講：「無啦！我佇得共人飼羊的顧羊囝仔啦。我想講彼个地理仙，呼得共我講直直對東邊去，扁擔舉咧，直直走囉。那會知影昨昏走到亭仔脚擱撞著你，啊你又擱背二个包袱仔，擱續落擱叫我負你走。呼！我走一下煞行囉！「這个柳姑娘聽著這句話呼，放聲大哭囉，講看伊凄慘囉！當伊今也卜擱倒轉去，伊麼毋敢倒轉去。啊古早時代的人你就知影咧，這臺灣那有所在通好去？[立+店]彼目屎流目屎滴，毋知卜安怎著好。當這个飼羊囝仔阿棟仔，伊麼心肝頭真著急咧，講：「小姐，當你毋通哭啦！看你怎樣你麼講一下予我聽。你叫我物件捎咧麼是你講的，你叫我直直走，麼是你叫我的。啊當，我走來到遮囉，你才安呢放聲大哭，啊你是卜叫我安怎講？」當，這个的時陣，柳姑娘擱哭麼毋是辦法，想講：「這就是命囉！」伊才講：「安呢生啦，無你呼，落去溪仔邊，身軀洗洗咧啦。啊身軀洗洗咧，我提一領衫予你換，啊咱才來去彼溪仔底歇睏一下。我才講予你聽，呼。」彼當時阿棟仔聽彼个小姐講這話，伊就歡喜囉。自安呢去彼溪仔底，身軀洗洗咧，值當時仔，這柳姑娘共老父偷提彼較早的少年彼衫出來。啊予伊換換咧，哎喲！「人是裝，佛是光」哦！這个飼羊囝仔講歸身軀[水+常] le3-le3得共人顧羊仔。彼時陣身軀一下換換e5，講安呢生，穿穿咧，頭毛捋捋咧，一下來到tue3，講是「一表的人才」啦。這个員外的柳姑娘啦，擱一下共伊看較詳細咧，「哇，彼个小生雖然有較查某體，毋擱這个飼羊囝仔毋是咧，有一个查甫人的氣質咧！身體擱勇壯咧，雖然較烏來講，毋擱有一个查甫人的氣派，有一个男性的魅力！」呼，這个柳員外的查某子，心肝頭忽然間，才開始歡喜起來，講：「安呢麼是好！」這是伊的命，到遮來，無逮伊麼是用e5啦。伊才共伊講：這是伊的命，到遮來，無逮伊麼是用e5啦。",
          "chit-ma2 kong2 kau3 chia, koh kong2 tui3 hit e5 kou3 iunn5-a2 e5 tng5-kang chia lai5. A-tong3-a2 i thiann tioh8 hit e5 e5 si5-chun7, hong-sui2-sian e5 oe7, chiong pin2-tann giah8 leh, tui3 tang-peng5 tit8-tit8 chau2--loh, chau2 lai5 kau3 chia, chha-put-to i2-keng si7 sann-kenn si5-chun7, houh! chau2 sann jit8 sann me5 long2 bo5 chiah8 png7, houh! pak-tou2 koh chit8-e7 iau leh, lang5 koh chit8-e7 chhui3-ta leh, chau2--lai5 chit e5 au7 hoe-hng5 mng5-kha-khau2, u7-kau3 chhoan2. tu2-a2-ho2 u7 chit8 e5 teng5-a2-kha nia7-nia7, i tu2-a2-ho2 hioh-khun3 chit8-e7. siann2-mih8 tiam3 che teng5-a2-kha beh hioh-khun3 e5 si5-chun7, hut-jian5-kan, chit e5 Liu2 oan5-goe7 e5 cha-bou2-kiann2 tu2-a2 chau2--chhut-lai5, am3-si5 am3-am3, ia7 khoann3 be7 tioh8 poann3 lang5. chit e5 cha-bou2 gin2-a2 chiu7 khoann3-kinn3 kong2: u7 chit8 e5 lang5 giah8 chit8 ki pin2-tann, chau2 tui3 chia lai5 an2-ni, hoann-hi2 kong2 be7 kou3 he si7 siann2-mih8 lang5. a che chhi7 iunn5-a2 e5 ia7 be7 kou3--e5 chit e5 cha-bou2 gin2-a2 si7 siann2-mih8 lang5, i siunn7 kong2 pin2-tann sa leh, teh beh hioh-khun3 nia7-nia7, chit e5 Liu2 oan5-goe7 e5 sio2-chia2 lai5 kau3 toe3, kong2: “khah kin2--e5! khah kin2--e5! khah kin2, goa2 mih8-kiann7 khng3 ti7 chia, tann mih8-kiann7 kui e5 kin2 pin2-tann giah8 leh, kin2 chau2, kin2 chau2.” houh! chit e5 chhi7-iunn5 gin2-a2 thiann tioh8 chit ku3 oe7, be7 kou3 leh kap i in3-oe7. i sa leh chiong tioh8 chit ki pin2-tann honnh, a chiong tioh8 chit nng7 e5 pau-hok8-a2 khoan2 leh, chiu7 kin2 chau2--loh8! nng7 e5 koh hiong3 goa7-khau2 it-tit8 chau2, tu2-tu2-a2 chau2 kau3 thinn-kng. lai5 kau3 toe3, chit8 e5 kio5-pinn e5 si5-chun7, chiah hioh-khun3. tann chit e5 chhi7-iunn5 gin2-a2 hioh-khun3 leh, che7 tiam3 hia ti7 teh chhoan2 e5 si5-chun7, chit e5 Liu2 kou-niu5 chit8-e7 ka7 i khoann3 mai7 leh, kong2: “heh, a na2 e7 si7 li2! ?” hou, chit e5 chhi7-iunn5 e5 gin2-a2 thiann tioh8 chit ku3 oe7, sim-koann-thau5 hui-siong5 e5 tioh8-kiann. “a na2 e7 si7 li2! ?” i kong2: “li2 si7 siann2-mih8 lang5?” i kong2: “li2 m7 si7 cho3-hi3 hit e5 sio2-seng-ouh?” kong2: “bo5--lah! goa2 ti7 teh ka7 lang5 chhi7-iunn5 e5 kou3 iunn5 gin2-a2 lah. goa2 siunn7 kong2 hit e5 te7-li2-sian, houh teh ka7 goa2 kong2 tit8-tit8 tui3 tang-peng5 khi3, pin2-tann giah8 leh, tit8-tit8 chau2--loh. na2 e7 chai-iann2 cha-hng chau2 kau3 teng5-a2-kha koh tng7 tioh8 li2, a li2 iu7 koh phainn7 nng7 e5 pau-hok8-a2, koh soa3 loh8 koh kio3 goa2 ainn7 li2 chau2. houh! goa2 chau2 chit8-e7 soah be7 kiann5--loh! “chit e5 Liu2 kou-niu5 thiann tioh8 chit ku3 oe7 honnh, pang3-siann toa7-khau3--loh, kong2 khoann3 i chhi-chham2--loh! tann i chit-ma2 beh koh to3-tng2--khi3, i ma7 m7 kann2 to3-tng2--khi3. a kou2-cha2 si5-tai7 e5 lang5 li2 chiu7 chai-iann2 leh, che Tai5-oan5 na2 u7 sou2-chai7 thang ho2 khi3?  tiam3 hia bak8-sai2 lau5 bak8-sai2 tih, m7 chai beh an2-choann2 tioh8 ho2. tann chit e5 chhi7-iunn5 gin2-a2 A-tong3-a2, i ma7 sim-koann-thau5 chin tioh8-kip leh, kong2: “sio2-chia2, tann li2 m7 thang khau3 lah! khoann3 li2 chainn2-iunn7 li2 ma7 kong2 chit8-e7 hou7 goa2 thiann. li2 kio3 goa2 mih8-kiann7 sa leh ma7 si7 li2 kong2 e5, li2 kio3 goa2 tit8-tit8 chau2, ma7 si7 li2 kio3 goa2 e5. a-tann, goa2 chau2 lai5 kau3 chia--loh, li2 chiah an2-ni pang3 siann toa7 khau3, a li2 si7 beh kio3 goa2 an2-choann2 kong2?” tann, chit e5 e5 si5-chun7, Liu2 kou-niu5 koh khau3 ma7 m7 si7 pan7-hoat, siunn7 kong2: “che chiu7-si7 mia7--loh!” i chiah kong2: “an2-ne-senn lah, bo5 li2 honnh, loh8 khi3 khe-a2-pinn, seng-khu se2-se2 leh lah. a seng-khu se2-se2 leh, goa2 theh8 chit8 nia2 sann hou7 li2 oann7, a lan2 chiah lai5 khi3 he khe-a2-te2 hioh-khun3 chit8-e7. goa2 chiah kong2 hou7 li2 thiann, houh.” hit-tong-si5 A-tong3-a2 thiann hit e5 sio2-chia2 kong2 che oe7, i chiu7 hoann-hi2--loh. chu7 an2-ni khi3 he khe-a2-te2, seng-khu se2-se2 leh, ti7 tong-si5-a2, che Liu2 kou-niu5 ka7 in lau7-pe7 thau-theh8 hit khah cha2 e5 siau3-lian5 he sann chhut--lai5. a hou7 i oann7 oann7 leh, ai-io! “lang5 si7 chng, put8 si7 kng” ouh! chit e5 chhi7-iunn5 gin2-a2 kong2 kui sin-khu siunn5-le3-le3 teh ka7 lang5 kou3 iunn5-a2. hit si5-chun7 seng-khu chit8-e7 oann7-oann7--e5, kong2 an2-ne-senn, chheng7-chheng7 leh, thau5-mng5 loah8-loah8 leh, chit8-e7 lai5 kau3 toe3, kong2 si7 “it piau2 e5 jin5-chai5” lah. chit e5 oan5-goe7 e5 Liu2 kou-niu5 lah, koh chit8-e7 ka7 i khoann3 khah siong5-soe3 leh, “oah, hit e5 sio2-seng sui-jian5 u7 khah cha-bou2-the2, m7-koh chit e5 chhi7-iunn5 gin2-a2 m7 si7 leh, u7 chit8 e5 cha-pou-lang5 e5 khi3-chit leh! sin-the2 koh iong2-chong3 leh, sui-jian5 khah ou lai5 kong2, m7-koh u7 chit8 e5 cha-pou-lang5 e5 khi3-phai3, u7 chit8 e5 lam5-seng3 e5 bi7-lek8!” houh, chit e5 Liu2 oan5-goe7 e5 cha-bou2-kiann2, sim-koann-thau5 hut-jian5-kan, chiah khai-si2 hoann-hi2--khi2-lai5, kong2: “an2-ni ma7 si7 ho2!” che si7 i e5 mia7, kau3 chia lai5, bo5 toe3 i ma7 si7 be7 eng7--e5 lah. i chiah ka7 i kong2: che si7 i e5 mia7, kau3 chia lai5, bo5 toe3 i ma7 si7 be7 eng7--e5 lah."
        ],
        [
          "伊開始共伊問，講：「啊你是啥物名？」「我就人叫『阿棟仔』，我麼毋知影我姓啥物？」伊講：「你叫阿棟仔，呼這个名真好。啊你佇得創啥物？」講：「我得予人倩飼羊仔咧。」「啊你今也卜創啥物頭路？」「我抑知？啊就佇員外彼，偷走出來，今也亦無頭路啊啦。哎喲，啊當無頭路是卜安怎著好？」「當我逮你就是你的某囉，看你卜安怎隨在你啦！」呼，阿棟仔聽見安呢，非常的著驚。講：「哎喲！小姐，較拜託咧，我今也走來遮，我三頓佇咧佗就毋知卜去佗食囉，啥物你擱卜予我做某。我三頓卜安怎飼你？我無愛啦，我無愛啦！看您兜佇佗，我[毛^火]你來去較要緊啦！」這个小姐目屎做一下流出來，講：「阿棟仔，你就聽我講，我有共阮老父提一寡錢出來，暫時有通生活，要緊。你暫時來尋一个頭路，咱二个鬥陣擔草賣菜麼是要緊，有通來過日。我合你鬥陣，麼是有緣啦。」阿棟仔聽著安呢生，一下講講咧，講：「無按呢好啦，我走來遮是蔡家庄囉啦，這蔡家庄我有一个阿舅，住佇彼安爾生，無來尋阮阿舅，咱才來想辦法。」呼，到遮來，這个柳小姐無法度，只有聽伊的話。來到這个蔡家庄，尋著這个阿舅，暫時[立+店]這个所在尋頭路。",
          "i khai-si2 ka7 i mng7, kong2: “a li2 si7 siann2-mih8 mia5?” “goa2 chiu7 lang5 kio3 “A-tong3-a2\", goa2 ma7 m7 chai-iann2 goa2 sinn3 siann2-mih8?” i kong2: “li2 kio3 A-tong3-a2, honnh chit e5 mia5 chin ho2. a li2 ti7 teh chhong3 siann2-mih8?” kong2: “goa2 teh hou7 lang5 chhiann3 chhi7 iunn5-a2 leh.” “a li2 chit-ma2 beh chhong3 siann2-mih8 thau5-lou7?” “goa2 a2 chai? a to7 ti7 oan5-goe7 hia, thau-chau2--chhut-lai5, chit-ma2 ia7 bo5 thau5-lou7 ah lah. ai-io, a tann bo5 thau5-lou7 si7 beh an2-choann2 tioh8 ho2?” “tann goa2 toe3 li2 chiu7-si7 li2 e5 bou2-loh, khoann3 li2 beh an2-choann2 sui5-chai7 li2 lah!” houh, A-tong3-a2 thiann-kinn3 an2-ni, hui-siong5 e5 tioh8-kiann. kong2: “ai-ioh! sio2-chia2, khah pai3-thok leh, goa2 chit-ma2 chau2 lai5 chia, goa2 sann-tng3 ti7 teh to2 chiu7 m7 chai beh khi3 to2 chiah8--loh, siann2-mih8 li2 koh beh hou7 goa2 choe3 bou2. goa2 sann-tng3 beh an2-choann2 chhi7 li2? goa2 bo5 ai3 lah, goa2 bo5 ai3 lah! khoann3 lin2 tau ti7 to2, goa2 chhoa7 li2 lai5 khi3 khah iau3-kin2 lah!” chit e5 sio2-chia2 bak8-sai2 choe3 chit8-e7 lau5--chhut-lai5, kong2: “A-tong3-a2, li2 chiu7 thiann goa2 kong2, goa2 u7 ka7 goan2 lau7-pe7 theh8 chit8-koa2 chinn5 chhut--lai5, chiam7-si5 u7 thang seng-oah8, be7 iau3-kin2. li2 chiam7-si5 lai5 chhoe7 chit8 e5 thau5-lou7, lan2 nng7 e5 tau3-tin7 tann chhau2 be7 chhai3 ma7 si7 be7 iau3-kin2, u7 thang lai5 koe3-jit8. goa2 kap li2 tau3-tin7, ma7 si7 u7-ian5 lah.” A-tong3-a2 thiann tioh8 an2-ne-senn, chit8-e7 kong2-kong2 leh, kong2: “bo5 an2-ni ho2 lah, goa2 chau2 lai5 chia si7 Chhoa3-ka-chng loh lah, che Chhoa3-ka-chng goa2 u7 chit8 e5 a-ku7, toa3 ti7 hit an2-ne-senn, bo5 lai5 chhoe7 goan2 a-ku7, lan2 chiah lai5 siunn7 pan7-hoat.” houh, kau3 chia lai5, chit e5 Liu2 sio2-chia2 bo5 hoat-tou7, chi2-u7 thiann i e5 oe7. lai5 kau3 chit e5 Chhoa3-ka-chng, chhoe7 tioh8 chit e5 a-ku7, chiam7-si5 tiam3 chit e5 sou2-chai7 chhoe7 thau5-lou7."
        ],
        [
          "呼二个人鬥陣行，就手牽手來到這个蔡員外兜，尋伊的阿舅。呼～這个蔡員外，看著這个阿棟仔，心肝頭成歡喜，講：「阿棟仔，你今也呰大漢囉，啊你講得共人飼羊仔，啊今也安怎？自從您老父老母死了後，就毋捌看著你咧，啊你今也得做啥物工課？」「阿舅仔，我就安呢生啦，羊仔一下無飼咧，自安呢去下頭做工課，啊就趁淡薄仔錢，想講合我這个某來遮，卜來偎阿舅你咧，看遮有啥物頭路，看阿舅你會使鬥相共無？」「呼，安爾哦，呼，入來，入來。」阿舅實在是真歡喜，入來擱介紹摻阿妗熟似，彼下昏就辦到真tshe-tshau請二个。值當時仔來到tue3，阿妗仔就將阿舅叫入去內底，講：「么壽哦，你[毛^火]這二个囝仔來到遮，你毋驚死哦！？」講：「啊阮大姐的子來，有啥物代誌？」講：「你成戇你！您大姐的後生得共人飼羊仔，亦無聽講去做生理，啊今也擱有錢，擱共人[毛^火]一个查某囝仔赫水。這个查某囝仔毋知是去佗共人拐引的，今也若予官廳共你告，你無緊共趕出去！」講：「啊！啊！卜安怎？」講：「你著愛想辦法啊！卜安怎？」講：「那有啥物辦法？」「看你做會落手？」「是卜做安怎？」講：「我共你講，您較早的時陣，起一間大厝，咱內底彼間厝攏會出妖怪，咱二个查某仔去予妖怪食去毋，彼厝無人敢入去住。你今昏予二个入去住，妖怪若出來，將著這二个共伊食去，無証無據無半項，而且，無人通追究這个責任，安呢你就無代誌。無彼个查某囝仔的老父若追究起來，看你這个外甥是去佗共人偷提的？啊擱續落去去佗共人拐引查某囝仔？這罪加一等，連你麼有代誌。」阿舅聽了，心肝頭成不忍心，抑毋過太太佇邊仔共伊講，無聽使咧，煞姑不二將，叫著這外甥仔阿棟仔，摻著彼个柳小姐，鬥陣二人去彼間厝，去彼住，去彼門厝內住安呢。啊就叫阿棟仔合彼柳姑娘去彼住，準備卜予彼妖怪拆食落腹啦。",
          "honnh nng7 e5 lang5 tau3-tin7 kiann5, chiu7 chhiu2 khan chhiu2 lai5 kau3 chit e5 Chhoa3 oan5-goe7 in tau, chhoe7 i e5 a-ku7. houh, chit e5 Chhoa3 oan5-goe7, khoann3 tioh8 chit e5 A-tong3-a2, sim-koann-thau5 chiann5 hoann-hi2, kong2: “A-tong3-a2, li2 chit-ma2 chiah toa7-han3--loh, a li2 kong2 teh ka7 lang5 chhi7 iunn5-a2, a chit-ma2 an2-choann2? chu7-chiong5 lin2 lau7-pe7 lau7-bu2 si2 liau2-au7, chiu7 m7 bat khoann3 tioh8 li2--leh, a li2 chit-ma2 teh choe3 siann2-mih8 khang-khoe3?” “a-ku7-a2, goa2 chiu7 an2-ne-senn lah, iunn5-a2 chit8-e7 bo5 chhi7 leh, chu7 an2-ne khi3 e7-thau5 choe3 khang-khoe3, a to7 than3 tam7-poh8-a2 chinn5, siunn7 kong2 kap goa2 chit e5 bou2 lai5 chia, beh lai5 oa2 a-ku7 li2 leh, khoann3 chia u7 siann2-mih8 thau5-lou7, khoann3 a-ku7 li2 e7 sai2 tau3-sann-kang7 bo5?” “houh, an2-ni ouh, houh, jip8--lai5, jip8--lai5.”  in a-ku7 sit8-chai7 si7 chin hoann-hi2, jip8--lai5 koh kai3-siau7 chham in a-kim7 sek8-sai7, hit e7-hng chiu7 pan7 kau3 chin chhe-chhau chhiann2 in nng7 e5. ti7 tong-si5-a2 lai5 kau3 toe3, in a-kim7-a2 chiu7 chiong in a-ku7 kio3 jip8-khi3 lai7-te2, kong2: “iau2-siu7 ouh, li2 chhoa7 chit nng7 e5 gin2-a2 lai5 kau3 chia, li2 m7 kiann si2--ouh! ?” kong2: “a goan2 toa7-chi2 e5 kiann2 lai5, u7 siann2-mih8 tai7-chi3?” kong2: “li2 chiann5 gong7 li2! lin2 toa7-chi2 e5 hau7-senn teh ka7 lang5 chhi7 iunn5-a2, ia7 bo5 thiann-kong2 khi3 cho3 seng-li2, a chit-ma2 koh u7-chinn5, koh ka7 lang5 chhoa7 chit8 e5 cha-bou2 gin2-a2 hiah sui2. chit e5 cha-bou2 gin2-a2 m7 chai si7 khi3 to2 ka7 lang5 koai2 in2 e5, chit-ma2 na7 hou7 koann-thiann ka7 li2 ko3, li2 bo5 kin2 ka7 koann2--chhut-khi3!” kong2: “ah! ah! beh an2-choann2?” kong2: “li2 tioh8 ai3 siunn7 pan7-hoat ah! beh an2-choann2?” kong2: “na2 u7 siann2-mih8 pan7-hoat?”  “khoann3 li2 cho3 e7 loh8 chhiu2 be7?” “si7 beh choe3 an2-choann2?” kong2: “goa2 ka7 li2 kong2, lin2 khah cha2 e5 si5-chun7, khi2 chit8 keng toa7 chhu3, lan2 lai7-te2 hit keng chhu3 long2 e7 chhut iau-koai3, lan2 nng7 e5 cha-bou2-kan2-a2 khi3 hou7 iau-koai3 chiah8 khi3 m7, he chhu3 bo5 lang5 kann2 jip8 khi3 toa3. li2 kim-hng hou7 in nng7 e5 jip8 khi3 toa3, iau-koai3 na7 chhut--lai5, chiong tioh8 chit nng7 e5 ka7 i chiah8--khi3, bo5 cheng3 bo5 ki3 bo5 poann3 hang7, ji5-chhiann2, bo5 lang5 thang tui-kiu3 chit e5 chek-jim7, an2-ni li2 chiu7 bo5 tai7-chi3. bo5 hit e5 cha-bou2 gin2-a2 e5 lau7-pe7 na7 tui-kiu3--khi2-lai5, khoann3 li2 chit e5 goe7-seng si7 khi3 to2 ka7 lang5 thau-theh8 e5? a koh soa3--loh8-khi3 khi3 to2 ka7 lang5 koai2 in2 cha-bou2 gin2-a2? che choe7 ka it-teng2, lian5 li2 ma7 u7 tai7-chi3.” in a-ku7 thiann liau2, sim-koann-thau5 chiann5 put-jim2-sim, a2 m7-koh in thai3-thai3 ti7 pinn-a2 ka7 i kong2, bo5 thiann be7-sai2 leh, soah kou-put-ji7-chiong, kio3 tioh8 in che goe7-seng-a2 A-tong3-a2, chham tioh8 hit e5 Liu2 sio2-chia2, tau3-tin7 nng7 lang5 khi3 hit keng chhu3, khi3 hia toa3, khi3 he mng5-chhu3-lai7 toa3 an2-ni. a to7 kio3 A-tong3-a2 kap he Liu2 kou-niu5 khi3 hia toa3, chun2-pi7 beh hou7 he iau-koai3 thiah-chiah8-loh8-pak lah."
        ],
        [
          "當，叫內底的查某仔舉燈火，合這對少年家去彼間厝住。啊來到這間厝，舉著一支燈火，啊這查某仔安怎就創[火+著]啦，點 [火+著]爾，呼，一點[火+著]咧，話顧得講囉，緊走囉！啊這个時陣，這个柳員外的查某子看著這種情形，心肝頭就有得奇怪，講：「哎喲，啊您阿舅頭一下就對咱呰好禮，啊尾仔擱對咱呰冷淡，啊叫這查某仔[毛^火]咱來這間厝睏，啊伊入來這間擱phi7-phi7 [目+臿]，這間一定有啥物奇怪咧哦！」這个柳員外的查某子心肝頭較聰明。啊毋過這个飼羊囝仔阿棟，就是自細漢就[立+店]彼墓仔埔四界佇得走，伊那有驚啥物。呼，啊二个人歡喜鬥陣就卜來洞房花燭囉！來到這个眠床彼卜睏囉。",
          "tng, kio3 lai7-te2 e5 cha-bou2-kan2-a2 giah8 teng-hoe2, kap chit tui3 siau3-lian5-ke khi3 hit keng chhu3 toa3. a lai5 kau3 chit keng chhu3, giah8 tioh8 chit8 ki teng-hoe2, a che cha-bou2-kan2-a2 an2-choann2 chiu7 chhong3 be7 toh8 lah, tiam2 be7 toh8 neh, houh, chit8 tiam2 toh8 leh, oe7 be7 kou3--tit kong2--loh, kin2 chau2--loh! a chit e5 si5-chun7, chit e5 Liu2 oan5-goe7 e5 cha-bou2-kiann2 khoann3 tioh8 chit chiong2 cheng5-heng5, sim-koann-thau5 chiu7 u7 teh ki5-koai3, kong2: “ai-ioh, a lin2 a-ku7 thau5 chit8-e7 chiu7 tui3 lan2 chiah ho2-le2, a boe2--a2 koh tui3 lan2 chiah leng2-tam7, a kio3 che cha-bou2-kan-a2 chhoa7 lan2 lai5 chit keng chhu3 khun3, a i jip8 lai5 chit keng koh phi7-phi7-chhoah, chit keng it-teng7 u7 siann2-mih8 ki5-koai3 leh ouh!” chit e5 Liu2 oan5-goe7 e5 cha-bou2-kiann2 sim-koann-thau5 khah chhong-beng5. a m7-koh chit e5 chhi7-iunn5 gin2-a2 A-tong3, chiu7-si7 chu7 se3-han3 chiu7 tiam3 he bong7-a2-pou si3-koe3 ti7 teh chau2, i na2 u7 kiann siann2-mih8. houh, a nng7 e5 lang5 hoann-hi2 tau3-tin7 chiu7 beh lai5 tong7-pong5-hoe-chek loh! lai5 kau3 chit e5 bin5-chhng5 hia beh khun3--loh."
        ],
        [
          "值當時仔，正港的，這个厝呼，這內底成實有妖怪。這間的妖怪就佇e5半暝半的時陣出現囉！來到這个房間卜睏爾，這个妖怪就嚊著人味，對這个房間來，想講卜來食人囉。毋過這个的時陣，古早人到這个時呼，講這新娘氣呼，摻著這个新郎煙呼，是真旺啦！啊來到tue3呼，啊這个妖怪來到tue3呼，你無共看，今也彼咱佇得請子婿呼，彼得請子婿的時陣，狗攏毋敢吠。啊無想講，這个妖怪來到tue3爾爾，就將彼个蚊罩共伊掀起來爾爾，呼彼火氣正旺的時啦，這个妖怪卜共伊食，卜那會敢。呼予彼氣驚一下啦，呼，啊就是內底新郎合新娘呼，火氣正旺的時陣，這个妖怪卜共伊食，卜共伊咬的時陣，予這个旺氣暍一下爾，妖怪煞著驚緊走安呢。這个飼羊囝仔摻新娘抵得爽的時陣，予這妖怪驚一下，khi-moo2-tshi做一下[禾+黑]起來，講：「您父抵得爽，啊你來共我枵飽吵！」呼！這个飼羊囝仔khi2-moo2[禾+黑]，就[走@百]起來，就共伊逐囉！這妖怪就直直走，走對彼尚尾間來啊爾，自安呢蹼一下自安呢趡e5土脚入去。這个飼羊囝仔本來就是佇咧山頂定定得走相逐的人，伊那有得驚啥物！講：「啊好好！你共您父走入去土脚底，我麼有你法。」就一間一間[立+店]彼尋，啊尋著一支鋤頭啦。來到tue3，將著這个妖怪趡入去的所在，就共伊掘哦！掘啊掘，直直掘啦，掘落去爾，呼，金仔啦合銀啦，呼，金鑠鑠！！這个飼羊囝仔煞驚一下講：「呼！那有呰濟物件！？」伊就較緊去叫，講：「姑娘仔，姑娘，較緊來一下。」本來這个柳姑娘驚一下，就佇咧眠床內金鑠鑠，這个飼羊囝仔來到tue3，共伊牽起來，講：「毋免驚啦！免驚！緊來，我[毛^火]你來看。彼妖怪來到遮呼，你看我一共伊掘看覓，講呰濟物件啦！」呼，這个柳千金一看，金啦銀啦呼，算起來幾仔百斤呢！彼柳千金煞佇得講：「安呢我知影囉，阿棟仔，您阿舅就是卜害你，這个妖怪出來就是卜來保護這个金合銀的妖怪。今仔日的時陣，這妖怪這金銀是註定你卜挃的！啊您阿舅就是卜害死你的生命，卜予咱二人予妖怪食去。所以，我看彼查某仔舉燈火，我就知影伊得著驚。安呢這情形安呢好，伊用這个辦法來，你用這个辦法應付伊。阿棟仔，你明仔載透早，去舉一枝竹篙，啊才[立+店]彼這間厝的四界，共伊量，直直共伊量，直直共畫！今也您阿舅[走@百]起來看，會講：『阿棟仔，阿棟仔，你舉竹篙[立+店]彼得創啥？』你就講：『呼，阿舅仔，你起這間厝赫爾水，足好e5，我麼想卜起咧！』您阿舅就會問：『阿棟仔，你睏安怎？』『呼！睏了成爽快哦！這款厝就毋捌住著咧，我想講卜起一間。我去南洋就有趁著大錢咧。』你阿舅就會講：『戇囝仔，毋免起啦，我將這間賣你就好啊，看偌濟錢，我算你一半錢就好啊』，啊你才合伊講錢，將這間厝共伊買起來。咱安呢住咧遮，這就是咱註定卜住的所在。」呼這柳員外的查某子實在是頭腦真好，連步數就攏想好，啊教翁安呢。",
          "ti7 tong-si5-a2, chiann3-kang2 e5, chit e5 chhu3 honnh, che lai7-te2 chiann5-sit8 u7 iau-koai3. chit keng e5 iau-koai3 chiu7 ti7 e5 poann3-mi5-poann3 e5 si5-chun7 chhut-hian7 loh! in lai5 kau3 chit e5 pang5-keng beh khun3 nia5, chit e5 iau-koai3 chiu7 phinn7 tioh8 lang5-bi7, tui3 chit e5 pang5-keng lai5, siunn7 kong2 beh lai5 chiah8 lang5--loh. m7-koh chit e5 e5 si5-chun7, kou2-cha2-lang5 kau3 chit e5 si5 honnh, kong2 che sin-niu5-khi3 honnh, chham tioh8 chit e5 sin-long5-ian honnh, si7 chin ong7 lah! a lai5 kau3 toe3 honnh, a chit e5 iau-koai3 lai5 kau3 toe3 honnh, li2 bo5 ka7 khoann3, chit-ma2 he lan2 ti7 teh chhiann2 kiann2-sai3 honnh, he teh chhiann2 kiann2-sai3 e5 si5-chun7, kau2 long2 m7 kann2 pui7. a bo5 siunn7 kong2, chit e5 iau-koai3 lai5 kau3 toe3 nia7-nia7, chiu7 chiong hit e5 bang2-ta3 ka7 i hian--khi2-lai5 nia7-nia7, honnh he hoe2-khi3 chiann3 ong7 e5 si5 lah, chit e5 iau-koai3 beh ka7 i chiah8, beh na2 e7 kann2. houh hou7 he khi3 kiann chit8-e7 lah, honnh, a chiu7-si7 lai7-te2 sin-long5 kap sin-niu5 honnh, hoe2-khi3 chiann3 ong7 e5 si5-chun7, chit e5 iau-koai3 beh ka7 i chiah8, beh ka7 i ka7 e5 si5-chun7, hou7 chit e5 ong7 khi3 hah chit8-e7 nia5, iau-koai3 soah tioh8-kiann kin2 chau2 an2-ni. chit e5 chhi7-iunn5 gin2-a2 chham sin-niu5 tu2 teh song2 e5 si5-chun7, hou7 che iau-koai3 kiann chit8-e7, khi-mou2-tshi choe3 chit8-e7 bai2--khi2-lai5, kong2: “lin2-pe7 tu2 teh song2, a li2 lai5 ka7 goa2 iau-pa2-chha2!” houh! chit e5 chhi7-iunn5 gin2-a2 khi2-mou2 bai2, chiu7 peh--khi2-lai5, chiu7 ka7 i jiok--loh! che iau-koai3 chiu7 tit8-tit8 chau2, chau2 tui3 he siong7 boe2 keng lai5--ah neh, chu7 an2-ni phut chit8-e7 chu7 an2-ni nng3--e thou5-kha jip8-khi3. chit e5 chhi7-iunn5 gin2-a2 pun2-lai5 chiu7-si7 ti7 teh soann-teng2 tiann7-tiann7 teh chau2 sio jiok e5 lang5, i na2 u7 teh kiann siann2-mih8! kong2: “a ho2-ho2! li2 ka7 lin2-pe7 chau2 jip8 khi3 thou5-kha-te2, goa2 ma7 u7 li2 hoat.” chiu7 chit8 keng chit8 keng tiam3 hia chhoe7, a chhoe7 tioh8 chit8 ki ti5-thau5 lah. lai5-kau3 toe3, chiong tioh8 chit e5 iau-koai3 nng3--jip8-khi3 e5 sou2-chai7, chiu7 ka7 i kut8--ouh! kut8 ah kut8, tit8-tit8 kut8 lah, kut8--loh8-khi3 nia5, houh, kim-a2 lah kap gun5 lah, houh, kim-siak-siak! ! chit e5 chhi7-iunn5 gin2-a2 soah kiann chit8-e7 kong2: “houh! na2 u7 chiah che7 mih8-kiann7! ?” i to7 khah kin2 khi3 kio3, kong2: “kou-niu5-a2, kou-niu5, khah kin2 lai5 chit8-e7.” pun2-lai5 chit e5 Liu2 kou-niu5 kiann chit8-e7, chiu7 ti7 teh bin5-chhng5-lai7 kim-siak-siak, chit e5 chhi7-iunn5 gin2-a2 lai5 kau3 toe3, ka7 i khan--khi2-lai5, kong2: “m7 bian2 kiann lah! bian2 kiann! kin2 lai5, goa2 chhoa7 li2 lai5 khoann3. he iau-koai3 lai5 kau3 chia honnh, li2 khoann3 goa2 chit8 ka7 i kut8 khoann3-mai7, kong2 chiah che7 mih8-kiann7 lah!” houh, chit e5 Liu2 chhian-kim chit8 khoann3, kim lah gin5 lah honnh, sng3--khi2-lai5 kui2-a2 pah kin neh! he Liu2 chhian-kim soah ti7 teh kong2: “an2-ni goa2 chai-iann2--loh, A-tong3-a2, lin2 a-ku7 chiu7-si7 beh hai7 li2, chit e5 iau-koai3 chhut--lai5 chiu7-si7 beh lai5 po2-hou7 chit e5 kim kap8 gin5 e5 iau-koai3. kin-a2-jit8 e5 si5-chun7, che iau-koai3 che kim-gun5 si7 chu3-tiann7 li2 beh tih8 e5! a lin2 a-ku7 chiu7-si7 beh hai7-si2 li2 e5 senn3-mia7, beh hou7 lan2 nng7 lang5 hou7 iau-koai3 chiah8 khi3. sou2-i2, goa2 khoann3 he cha-bou2-kan2-a2 giah8 teng-hoe2, goa2 chiu7 chai-iann2 i teh tioh8-kiann. an2-ni che cheng5-heng5 an2-ni ho2, i iong7 chit e5 pan7-hoat lai5, li2 iong7 chit e5 pan7-hoat eng3-hu3 i. A-tong3-a2, li2 bin5-a2-chai3 thau3-cha2, khi3 giah8 chit8 ki tek-ko, a chiah tiam3 hit chit keng chhu3 e5 si3-koe3, ka7 i niu5, tit8-tit8 ka7 i niu5, tit8-tit8 ka7 oe7! chit-ma2 lin2 a-ku7 peh khi2 lai5 khoann3, e7 kong2: “A-tong3-a2, A-tong3-a2, li2 giah8 tek-ko tiam3 hia teh chhong3-siann2?” li2 chiu7 kong2: “houh, a-ku7-a2, li2 khi2 chit keng chhu3 hiah-nih sui2, chiok-ho2--e, goa2 ma7 siunn7 beh khi2 leh!” lin2 a-ku7 to7 e7 mng7: “A-tong3-a2, li2 khun3 an-choann2?”  “houh! khun3 liau2 chiann5 song2-khoai3-ouh! chit khoan2 chhu3 chiu7 m7 bat toa3 tioh8 leh, goa2 siunn7 kong2 beh khi2 chit8 keng. goa2 khi3 lam5-iunn5 chiu7 u7 than3 tioh8 toa7-chinn5 leh.”  li2 a-ku7 to7 e7 kang2: “gong7 gin2-na2, m7 bian2 khi2 lah, goa2 chiong chit keng boe7 li2 to7 ho2 ah, khoann3 loa7 che7 chinn5, goa2 sng3 li2 chit8-poann3 chinn5 to7 ho2 ah” , a li2 chiah kap i kong2 chinn5, chiong chit keng chhu3 ka7 i be2--khi2-lai5. lan2 an2-ni toa3 teh chia, che chiu7-si7 lan2 chu3-tiann7 beh toa3 e5 sou2-chai7.” honnh che Liu2 oan5-goe7 e5 cha-bou2-kiann2 sit8-chai7 si7 thau5-nau2 chin ho2, lian5 pou7-sou3 chiu7 long2 siunn7 ho2, a ka3 in ang an2-ni."
        ],
        [
          "呼啊透早，這阿棟仔就照某教伊的步數，舉一枝竹篙，[立+店]彼厝脚量來量去。值當時仔，這員外想講：「這囝仔毋知有予妖怪食去無？」uan5-a2七早八早[走@百]起來，想講卜來共伊探看覓。講：「啊無予妖怪食去無打緊，啊擱舉一枝竹篙[立+店]彼創啥？」呼這个蔡員外煞驚一下，就來問：「啊你得創啥？」「啊阿舅啊，你那會呰[敖^力]早，我就得量這間厝咧，想講昨昏睏了真爽快，想講量看這間厝起偌大間，想講卜來遮起一間。我今也就有趁著錢啊！」呼這个蔡員外聽著這句話成歡喜，講：「啊戇囝仔咧，你若卜起厝，這間厝賣你著好囉，彼阿舅當時三十兩銀起的，今也毋免啦。你若卜挃，今也二十兩賣你啦。」「阿舅啊，一言為定哦！」伊講：「著囉，家己的外甥仔，我那會騙你。」在 阿舅想講：這間是妖怪的厝，無人敢住。二十兩銀有人共買，伊心肝頭成歡喜囉！呼，這个飼羊囝仔心想講：「呼我昨昏掘著幾仔百兩，今仔日共你買這厝才二十兩，那有要緊？」伊麼成歡喜啊。呼二个翁仔某就將彼厝共伊買起來，[立+店]彼過翁某的生活。",
          "Houh ah thau3-cha2, che A-tong3-a2 chiu7 chiau3 in bou2 ka3 i e5 pou7-sou3, giah8 chit8 ki tek-ko, tiam3 he chhu3-kha niu5 lai5 niu5 khi3. ti7 tong-si5-a2, che oan5-goe7 siunn7 kong2: “che gin2-a2 m7 chai u7 hou7 iau-koai3 chiah8 khi3 bo5?” oan5-a2 chhit-cha2-peh-cha2 peh khi2 lai5, siunn7 kong2 beh lai5 ka7 i tham3 khoann3-mai7. kong2: “a bo5 hou7 iau-koai3 chiah8 khi3 bo5-tann2-kin2, a koh giah8 chit8 ki tek-ko tiam3 hia chhong3-siann2?” houh chit e5 Chhoa3 oan5-goe7 soah kiann chit8-e7, chiu7 lai5 mng7: “a li2 teh chhong3-siann2?” “a a-ku7-a2, li2 na2 e7 chiah gau5 cha2, goa2 chiu7 teh niu7 chit keng chhu3 leh, siunn7 kong2 cha-hng khun3 liau2 chin song2-khoai3, siunn7 kong2 niu5 khoann3 chit keng chhu3 khi2 joa7 toa7 keng, siunn7 kong2 beh lai5 chia khi2 chit8 keng. goa2 chit-ma2 to7 u7 than3 tioh8 chinn5 ah!” houh chit e5 Chhoa3 oan5-goe7 thiann tioh8 chit ku3 oe7 chiann5 hoann-hi2, kong2: “ah gong7 gin2-na2 leh, li2 na7 beh khi2 chhu3, chit keng chhu3 be7 li2 tioh8 ho2--loh, he a-ku7 tong-si5 sann-chap8 niu2 gin5 khi2 e5, chit-ma2 m7 bian2 lah. li2 na7 beh tih8, chit-ma2 ji7-chap8 niu2 be7 li2 lah.”  “a-ku7-a2, it-gan5-ui7-teng7 ouh!” i kong2:  “tioh8--loh, ka-ki7 e5 goe7-seng-a2, goa2 na2 e7 phian3 li2.” chai7 a-ku7 siunn7 kong2: chit keng si7 iau-koai3 e5 chhu3, bo5 lang5 kann2 toa3. ji7-chap8 niu2 gin5 u7 lang5 ka7 be2, i sim-koann-thau5 chiann5 hoann-hi2--loh! houh, chit e5 chhi7-iunn5 gin2-a2 sim siunn7 kong2: “houh goa2 cha-hng kut8 tioh8 kui2-a2-pah nng7, kin-a2-jit8 ka7 li2 boe2 che chhu3 chiah ji7-chap8 niu2, na2 u7 iau3-kin2?” i ma7 chiann5 hoann-hi2 ah. houh nng7 e5 ang-a2-bou2 chiu7 chiong he chhu3 ka7 i be2--khi2-lai5, tiam3 hia koe3 ang-bou2 e5 seng-oah8."
        ],
        [
          "古早時代人佇得講「風水仙」，是有影啦。這个飼羊囝仔阿棟仔摻著這个柳姑娘[立+店]佇這个所在得著地理咧。伊真正感謝這个風水仙的恩情，擱再來探聽這个風水仙的下落，就探聽無。伊才將這个風水仙的像共伊畫起來，來拜彼个風水仙。二人[立+店]在這个所在生的子，認真[立+店]遮過著幸福的日子，後擺去考著狀元，過著幸福快樂的生活。",
          "kou2-cha2 si5-tai7 lang5 ti7 teh kong2 “hong-sui2-sian”, si7 u7-iann2 lah. chit e5 chhi7-iunn5 gin2-a2 A-tong3-a2 chham tioh8 chit e5 Liu2 kou-niu5 tiam3 ti7 chit e5 sou2-chai7 tit tioh8 te7-li2 leh. i chin-chiann3 kam2-sia7 chit e5 hong-sui2-sian e5 un-cheng5, koh chai3 lai5 tham3-thiann chit e5 hong-sui2-sian e5 he7--loh8, chiu7 tham3-thiann bo5. i chiah chiong chit e5 hong-sui2-sian e5 siong7 ka7 i oe7 khi2--lai5, lai5 pai3 hit e5 hong-sui2-sian. in nng7 lang5 tiam3 chai7 chit e5 sou2-chai7 sinn e5 kiann2, jin7-chin tiam3 chia koe3 tioh8 heng7-hok e5 jit8-chi2, au7-pai2 khi3 kho2 tioh8 chiong7-goan5, koe3 tioh8 heng7-hok khoai3-lok8 e5 seng-oah8."
        ]
      ],
      "篇名": "風水仙"
    }
  ]
}
