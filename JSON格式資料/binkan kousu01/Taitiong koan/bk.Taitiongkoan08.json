{
  "作者": "葉金龍",
  "出版年": "1997",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "來講二个母女同依為命的。彼个老母呼，洗衫趁錢栽培查某子，啊彼个查某子呼大漢的時啦，伊感覺講伊做安呢毋著啦。老母著共人洗衫褲趁錢來飼伊，呀來栽培伊，啊伊已經大漢啊，啊定定予老母飼，安呢用得。啊想卜出外，伊是一點的孝心得當離開老母。伊才共老母講：「阿母，我想卜出來趁錢，毋過你呼，無人通照顧，若安呢，我就當離開，啊安呢卜如何？老母講：「啊戇查某子！你若有想卜出去呼，無，我提一个……」老母共騙啦，田庄查某囝仔戇戇。伊共講：「我提一个呼人像圖予你看，我提一張相啦，講這張你共看有成你老母無？」伊講：「有」，啊這張你共齎去，這張若是變，若變hit e5青呼，就是死啊；變白呼，就是得破病啦。啊你這張提去看，呼，安呢你就表示會當看著恁老母啊。安呢生仔，你就放心啊咧。」哦。查某子歡喜到將彼張相共提來。啊結果呼，提來自安呢出去，出去尋頭路，去尋著一个查某頭路啊啦，啊chiong5安呢住彼上班。",
          "lai5 kong2 nng7 e5 bu2-li2 tong5-i-ui5-beng7 e5. hit e5 in lau7-bu2 honnh, se2 sann than3 chinn5 chai-poe5 in cha-bou2-kiann2, a in hit e5 cha-bou2-kiann2 honnh toa7-han3 e5 si5 lah, i kam2-kak kong2 i choe3 an2-ni m7-tioh8 lah. in lau7-bu2 tioh8 ka7 lang5 se2 sann-khou3 than3 chinn5 lai5 chhi7 i, ia lai5 chai-poe5 i, a i i2-keng toa7-han3 ah, a tiann7-tiann7 hou7 lau7-bu2 chhi7, an2-ni be7 eng7-tit. a siunn7 beh chhut-goa7, i si7 chit8 tiam2 e5 hau3-sim teh be7 tang3 li7-khui in lau7-bu2. i chiah ka7 in lau7-bu2 kong2: “a-bu2, goa2 siunn7 beh chhut lai5 than3-chinn5, m7-koh li2 honnh, bo5 lang5 thang chiau3-kou3, na7 an2-ni, goa2 tioh8 be7 tang3 li7-khui, a an2-ni beh ju5-ho5? in lau7-bu2 kong2: “a gong7 cha-bou2-kiann2! li2 na7 u7 siunn7 beh chhut--khi3 honnh, bo5, goa2 theh8 chit8 e5……” in lau7-bu2 ka7 phian3 lah, chhan5-chng cha-bou2 gin2-a2 gong7-gong7. i ka7 kong2:  “goa2 theh8 chit8 e5 honnh jin5-siong7-tou5 hou7 li2 khoann3, goa2 theh8 chit8 tiunn siong3 lah, kong2 chit tiunn li2 ka7 khoann3 u7 seng5 li2 lau7-bu2 bo5? “ i kong2: “u7”, a chit tiunn li2 ka7 chah--khi3, chit tiunn na7 si7 pian3, na7 pian3 hit e5 chheng honnh, chiu7-si7 si2 ah; pian3 peh8 honnh, chiu7-si7 teh phoa3-pinn7 lah. a li2 chit tiunn theh8 khi3 khoann3, honnh, an2-ni li2 chiu7 piau2-si7 e7 tang3 khoann3 tioh8 lin2 lau7-bu2 ah. an-ne-senn-a2, li2 chiu7 hong3-sim--a leh.” Ouh. In cha-bou2-kiann2 hoann-hi2 kau3 chiong hit tiunn siong3 ka7 theh8 lai5. a kiat-ko2 honnh, theh8--lai5 chu7 an2-ni chhut--khi3, chhut khi3 chhoe7 thau5-lou7, khi3 chhoe7 tioh8 chit8 e5 cha-bou2-kan2 thau5-lou7 ah lah, a chiong5 an2-ni toa3 hia siong7-pan."
        ],
        [
          "啊伊做人是成有孝。伊今也若三頓卜食，彼碗飯貯咧，越咧房間入去，將老母仔的相提出來。講：「阿母，你食飯未？阮卜來食啊neh。」啊意思講招老母鬥陣食，啊尊敬老母一下，啊才食飯，啊三頓若卜食攏、攏總安呢得辦啦。毋過彼个奴才看著講：「奇怪，新來彼个查某見若卜食飯攏彼碗飯貯咧越對房間去，到底是啥意思？」就安呢偷偷摸摸走去共偷看。",
          "a i cho3-lang5 si7 siann5 iu2-hau3. i chit-ma2 na7 sann tng3 beh chiah8, hit oann2 png7 te2 leh, oat8 leh pang5-keng jip8--khi3, chiong3 in lau7-bu2-a2 e5 siong3 theh8--chhut-lai5. kong2: “a-bu2, li2 chiah8-png7 be7? goan2 beh lai5 sut ah neh. “ a i3-su3 kong2 chio in lau7-bu2 tau3-tin7 chiah8, a chun-keng3 in lau7-bu2 chit8-e7, a chiah chiah8-png7, a sann tng3 na7 beh chiah8 long2, long2-chong2 an2-ni teh pan7 lah. m7-koh hit e5 lou5-chai5 khoann3 tioh8 kong2: “ki5-koai3, sin lai5 hit e5 cha-bou2-kan2 kinn3-na7 beh chiah8-png7 long2 hit oann2 png7 te2 leh oat8 tui3 pang5-keng khi3, tau3-te2 si7 siann2 i3-su3? “chiu7 an2-ni thau-thau-mou-mou chau2--khi3 ka7 thau-khoann3."
        ],
        [
          "哦！啊那有彼干若仙女下凡啦？赫爾水！「好，我今也猶然卜來路街買一个卜比伊較水的。」結果落去市面卜買，無可能買彼啦，攏攏彼號「[犬+肖]鬼仔殼」。煞失望去啦：「當，我無法度買彼赫爾水，是卜安怎轉來合彼个查某比並？」講去想想--e5：「啊好啊，無我做bi-si7共你買一个較hit e5 e5 「[犬+肖]鬼仔殼」轉來，來共你換彼个起來。」就安呢去共買一个「[犬+肖]鬼仔殼」啦，啊轉去就安呢恬恬對彼个查某彼張相就安呢共偷提起來，相換啦。啊換過，當彼个查某亦毋知影咧，飯貯咧擱入去，哇！當死啊！「阮老母那煞變鬼！」啊彼意思講老母死，做鬼啊。呼，煩惱一下講緊共頭家請假講伊卜轉去看伊的序大人。講：「啊你若甲有赫爾有孝，有彼孝心，好，予你轉去。但是你頭路若辦好著緊擱來。」伊講：「好。」就安呢轉啊。",
          "ou5! a na2 u7 he kan-na7 sian-li2 ha7-hoan5 lah? hiah-nih sui2! “ho2, goa2 chit-ma2 oan5-na beh lai5 lou7 koe be2 chit8 e5 beh pi2 i khah sui2 e5. “ kiat-ko2 loh8 khi3 chhi7-bin7 beh be2, bo5 kho2-leng5 be2 he lah, long2-long2 hit ho7 “ siau2-kui2-a-khak” . soah sit-bang7 khi3 lah: “tann, goa2 bo5 hoat-tou7 be2 he hiah-nih sui2, si7 beh an-choann2 tng2 lai5 kap hit e5 cha-bou2 pi2-pheng7? “ kong2 khi3 siunn7-siunn7--e5: “a ho2 ah, bo5 goa2 choe3 bi-si7 ka7 li2 boe2 chit8 e5 khah hit e5 e5 “siau2-kui2-a-khak” tng2--lai5, lai5 ka7 li2 oann7 hit e5 khi2--lai5. “ chiu7 an-ni khi3 ka7 boe2 chit8 e5 “siau2-kui2-a-khak” lah, a tng2--khi3 chiu7 an2-ni tiam7-tiam7 tui3 hit e5 cha-bou2-kan2 hit tiunn siong3 to7 an-ni ka7 thau-theh8--khi2-lai5, sio-oann7 lah. a oann7 ke3, tann hit e5 cha-bou2-kan2 ia7 m7 chai-iann2 leh, png7 te2 leh koh jip8--khi3, oah! tann si2 ah!  “goan2 lau7-bu2 na2 soah pinn3 kui2!” a he i3-su3 kong2 in lau7-bu2 si2, choe3 kui2 ah. houh, hoan5-lo2 chit8-e7 kong2 kin2 ka7 in thau5-ke chheng2-ka2 kong2 i beh tng2 khi3 khoann3 i e5 si7-toa7-lang5. kong2: “a li2 na7 kah u7 hiah-nih iu2-hau3, u7 he hau3-sim, ho2, hou7 li2 tng2--khi3. tan7-si7 li2 thau5-lou7 na7 pan7 ho2 tioh8 kin2 koh lai5. “i kong2:  “ho2. “ chiu7 an2-ni tng2--ah."
        ],
        [
          "啊轉來成歹運啦，佇得行這个山路，抵仔賊馬抵抵仔人搶煞卜轉去啊，卜暗啊，干干去予抵著。就安呢人亦好，呀錢亦好啦，講：「這个查某囝仔呰水，共掠轉來做押寨夫人；呀錢續共奪起來，掠轉來。」就安呢共掠轉去啊。掠轉去，彼个查某囝仔呼，當毋就走對山地去啊。啊走對山地去，講彼个賊仔呼，講：「你呼佇遮卜做押寨夫人，你聽有無？今也呼，就是阮大王的某啊，啊你來遮愛包洗衫合煮飯。緊去煮飯，阮這的兄弟卜來算賬。今仔日大收成呼，卜來算算，看一个人分咧偌濟？啊你愛去煮飯。」啊伊講：「啊煮飯？啊你米佇佗？啊柴佇佗？灶佇佗？亦無共我報，干單煮飯是卜安怎煮？」啊伊就去共報啊。報報咧爾爾，彼个查某囝仔就開始落去煮啊。",
          "a tng2--lai5 chiann5 phainn2-un7 lah, ti7 teh kiann5 chit e5 soann-lou7, tu2-a2 chhat8-be2 tu2-tu2-a2 lang5 chhiunn2 soah beh tng2--khi3 ah, beh am3 ah, kan-kan khi3 hou7 tu2 tioh8. chiu7 an2-ni lang5 ia7 ho2, ia chinn5 ia7 ho2 lah, kong2: “chit e5 cha-bou2 gin2-a2 chiah sui2, ka7 liah8 tng2 lai5 choe3 ah-che3 hu-jin5; ia chinn5 soa3 ka7 toah8--khi2-lai5, liah8--tng2-lai5.” chiu7 an2-ni ka7 liah8--tng2-khi3 ah. liah8--tng2-khi3, hit e5 cha-bou2 gin2-a2 honnh, tann m7 tioh8 chau2 tui3 soann-toe7 khi3 ah. a chau2 tui3 soann-toe7 khi3, kong2 hit e5 chhat8-a2 honnh, kong2: “li2 honnh ti7 chia beh choe3 ah-che3 hu-jin5, li2 thiann u7--bo5? chit-ma2 honnh, chiu7-si7 goan2 tai7-ong5 e5 bou2 ah, a li2 lai5 chia ai3 pau se2-sann kap chu2-png7. kin2 khi3 chu2-png7, gun2 chit e5 hiann-ti7 beh lai5 sng3-siau3. kin-a2-jit8 toa7 siu-seng5 honnh, beh lai5 sng3-sng3, khoann3 chit8 e5 lang5 hun leh loa7 che7? a li2 ai3 khi3 chu2-png7.” a i kong2:  “a chu2-png7? a li2 bi2 ti7 to2? a chha5 ti7 to2? chau3 ti7 to2? iah8 bo5 ka7 goa2 po3, kan-ta chu2-png7 si7 beh an-choann2 chu2? “ a i chiu7 khi3 ka7 po3 ah. po3-po3--leh nia7-nia7, hit e5 cha-bou2 gin2-a2 chiu7 khai-si2 loh8 khi3 chu2 ah."
        ],
        [
          "哇，彼个柴成澹，煞薰kia3-kia3，薰了一下擋稠呼，講：「阿母，我那會呰歹命啦？啊卜轉來共你看，啊又去予賊仔搶來？」啊彼想想咧就安呢自老母的彼个人像圖提出來一直共老母講：「阿母，我那會赫歹命！」薰了一下擋稠，自彼个老母彼人像圖「[犬+肖]鬼仔殼」就安呢共戴咧啊，共覆咧面的，想講安呢表示講較驚薰啦。抑毋過猶然照常成薰咧。啊抵抵仔彼的賊仔抵仔得算錢講：「那會赫呢薰？」越過灶腳彼爿去共看，彼的賊仔佇廳的算錢，彼个小姐佇灶腳得煮飯，啊彼賊仔越過得卜看講彼灶腳那會赫薰？啊彼个小姐薰了一下艱苦講越過來抵仔面相chhak講：「嘿！鬼！」hou2，驚一下，起腳就走啊。啊彼个賊仔喝一句「鬼」講，一下共看講彼个亦看著鬼，彼个亦看著鬼，講歸陣走了了啊。哇啊伊煮熟講住彼直直共等，等彼的賊仔當轉來，已經等到半暝啊擱無轉來，落尾小姐家己食。食食予飽，就安呢住彼睏，過暝，擱等彼的家己仔轉來轉來哩。當，煞無轉來，啊無轉來好啊，無，自這的錢自安呢共收收咧都看著鬼逐个就走啊，彼的錢摒佇彼毋，就安呢共收收咧。",
          "oah, hit e5 chha5 chiann5 tam5, soah hun kia3-kia3, hun liau2 chit8-e7 tong3 be7 tiau5 honnh, kong2: “a-bu2, goa2 na2 e7 chiah phainn2-mia7 lah? a beh tng2 lai5 ka7 li2 khoann3, a iu7 khi3 hou7 chhat8-a2 chhiunn2 lai5? “ a he siunn7-siunn7 leh chiu7 an2-ni chu7 in lau7-bu2 e5 hit e5 jin5-siong7 tou5 theh8--chhut-lai5 it-tit8 ka7 in lau7-bu2 kong2: “a-bu2, goa2 na2 e7 hiah phainn2-mia7!” hun liau2 chit8-e7 tong3 be7 tiau5, chu7 hit e5 in lau7-bu2 hit jin5-siong7 tou5 “siau2-kui2-a-khak” chiu7 an-ni ka7 ti3--leh ah, ka7 hok teh bin7--e5, siunn7 kong2 an2-ni piau2-si7 kong2 khah be7 kiann hun lah. ia m7-koh oan5-na chiau3-siong5 chiann5 hun leh. a tu2-tu2-a2 hit e5 chhat8-a2 tu2-a2 teh sng3 chinn5 kong2: “na2 e7 hiah-nih hun? “ oat8 ke3 chau3-kha hit peng5 khi3 ka7 khoann3, hit e5 chhat8-a2 ti7 thiann--e5 sng3 chinn5, hit e5 sio2-chia2 ti7 chau3-kha teh chu2-png7, a he chhat8-a2 oat8 koe3 teh beh khoann3 kong2 he chau3-kha na2 e7 hiah hun? a hit e5 sio2-chia2 hun liau2 chit8-e7 kan-khou2 kong2 oat8--koe3-lai5 tu2-a2 bin7 sio chhak kong2: “heh! kui2! “ hou2, kiann chit8-e7, khi2-kha chiu7 chau2 ah. a hit e5 chhat8-a2 hoah chit8 ku3 “kui2” kong2, chit8-e7 ka7 khoann3 kong2 hit e5 ia7 khoann3 tioh8 kui2, hit e5 ia7 khoann3 tioh8 kui2, kong2 kui-tin7 chau2 liau2-liau2 ah. oah-a i chu2 sek8 kong2 chu7 he tit8-tit8 ka7 tan2, tan2 hia e5 chhat8-a2 be7-tang3 tng2--lai5, i2-keng tan2 kau3 poann3-mi5 ah koh bo5 tng2--lai5, loh8-be2 sio2-chia2 ka-ki7 chiah8. chiah8-chiah8 hou7 pa2, chiu7 an2-ni toa3 hia khun3, ke3-mi5, koh tan2 hia e5 ka-ki7-a2 tng2--lai5 be7 tng2--lai5-lih. tann, soah bo5 tng2--lai5, a bo5 tng2--lai5 ho2 ah, bo5, chu7 chia e5 chinn5 chu7 an2-ni ka7 siu-siu leh to khoann3 tioh8 kui2 tak8 e5 chiu7 chau2 ah, hit e5 chinn5 phiann ti7 hit m7, chiu7 an-ni ka7 siu-siu leh."
        ],
        [
          "較早的人呼毋是講「布袋」啦，攏用手巾仔，這是幾斗巾，啊這是偌大的巾，抵抵仔一條尚大的，抵仔一石巾，彼的錢共包包咧抵抵仔一石。一石錢偌濟啊？哇，算啊neh，彼小姐無法哩，落尾用輪的，沓沓仔共輪，沓沓仔共輪，輪久麼會到厝的。輪轉去到厝，老母仔看著講：「查某子你那會連鞭轉來？」「哎，阿母，啊你就好好？」伊講：「啊你那會連鞭就轉來，去無偌久就轉來？」「啊你提予我彼就變安呢啦，我提予你看。」提予看講：「啊你成戇，阿母就毋是這咧，這人別人共你偷換過啦。」講：「我那會知？你就講著愛照這張看，這張就變安呢啊，我毋就愛緊轉來看覓仔咧。」「啊你提彼啥？」「呼，我到半路去予賊仔搶去。啊彼死賊仔脯呼，講得算錢，啊我得煮飯呼，一下薰講自這个共戴佇面的，啊看著講：『鬼』，歸陣走了了咧，啊等轉來，落尾我共包包咧，自安呢共輪轉來。」「han。啊這毋賊仔的？啊安呢我共你鬥相共，咱來輪來呼，咱地方的派出所來交予大人辦。」就安呢共輪去，輪去交予大人辦，大人講：「你的住所、姓名共我留咧。」就安呢唸予伊寫，就寫起來。寫起來啊二个母仔子就轉去啊。",
          "khah cha2 e5 lang5 honnh m7 si7 kong2 “pou3-te7” lah, long2 iong7 chhiu2-kin-a2, che si7 kui2 tau2 kun, a che si7 joa7 toa7 e5 kun, tu2-tu2-a2 chit8 tiau5 siong7 toa7 e5, tu2-a2 chit8 chioh8 kun, hia e5 chinn5 ka7 pau-pau leh tu2-tu2-a2 chit8 chioh8. chit8 chioh8 chinn5 loa7 che7 a? oah, be7 sng3 ah neh, he sio2-chia2 bo5 hoat-lih, loh8-be2 eng7 lun5 e5, tauh8-tauh8-a2 ka7 lun5, tauh8-tauh8-a2 ka7 lun5, lun5 ku2 ma7 e7 kau3 chhu3 e5. lun5 tng2 khi3 kau3 in chhu3, in lau7-bu2-a2 khoann3 tioh8 kong2:  “cha-bou2-kiann2 li2 na2 e7 liam5-pinn tng2--lai5?” “ai3, a-bu2, a li2 chiu7 ho2-ho2? “ i kong2: “a li2 na2 e7 liam5-pinn chiu7 tng2--lai5, khi3 bo5 loa7 ku2 chiu7 tng2--lai5?” “a li2 theh8 hou7 goa2 he chiu7 pinn3 an2-ni lah, goa2 theh8 hou7 li2 khoann3. “ theh8 hou7 khoann3 kong2: “a li2 chiann5 gong7, a-bu2 chiu7 m7 si7 che-le, che lang5 pat8-lang5 ka7 li2 thau oann7 koe3 lah.” kong2: “goa2 na2 e7 chai? li2 chiu7 kong2 tioh8 ai3 chiau3 chit tiunn khoann3, chit tiunn chiu7 pinn3 an2-ni-a, goa2 m7 chiu7 ai3 kin2 tng2 lai5 khoann3 mai7-a2 leh.”  “a li2 theh8 he siann2?” “honnh, goa2 tioh8 poann3-lou7 khi3 hou7 chhat8-a2 chhiunn2--khi3. a he si2 chhat8-a2-pou2 honnh, kong2 teh sng3 chinn5, a goa2 teh chu2-png7 honnh, chit8-e7 hun kong2 chu7 chit e5 ka7 ti3 ti7 bin7 e5, a in khoann3 tioh8 kong2: “kui2”, kui-tin7 chau2 liau2-liau2 leh, a tan2 be7 tng2--lai5, loh8-be2 goa2 ka7 pau-pau leh, chu7 an2-ni ka7 lun5--tng2-lai5.” “han. a che m7 chhat8-a2 e5? a an2-ni goa2 ka7 li2 tau3-sann-kang7, lan2 lai5 lun5 lai5 honnh, lan2 toe7-hng e5 phai3-chhut-sou2 lai5 kau hou7 tai7-jin5 pan7.” chiu7 an2-ni ka7 lun5 khi3, lun5 khi3 kau hou7 tai7-jin5 pan7, tai7-jin5 kong2: “li2 e5 chu7-sou2, senn3-mia5 ka7 goa2 liu5 leh.” chiu7 an2-ni liam7 hou7 i sia2, chiu7 sia2--khi2-lai5. sia2--khi2-lai5 ah nng7 e5 bu2-a2 kiann2 chiu7 tng2--khi3 ah."
        ],
        [
          "結果呼，伊有限一个期間講幾日卜予人認領，無人來領啦。無人來領，當，這的錢咧？落尾緊擱再通知二个母子來講：「這的錢無人來認領，遮就是你該得的，你擱提轉去。」就安呢發財。",
          "kiat-ko2 honnh, i u7 han7 chit8 e5 ki5-kan kong2 kui2 jit8 beh hou7 lang5 jin7-nia2, bo5 lang5 lai5 nia2 lah. bo5 lang5 lai5 nia2, tann, chit e5 chinn5 leh? loh8-be2 kin2 koh chai3 thong-ti in nng7 e5 bu2-kiann2 lai5 kong2:  “chit e5 chinn5 bo5 lang5 lai5 jin7-nia2, chia chiu7-si7 li2 kai tit e5, li2 koh theh8--tng2-khi3.” chiu7 an2-ni hoat-chai5."
        ]
      ],
      "篇名": "有孝的故事"
    }
  ]
}
