{
  "作者": "何東木",
  "出版年": "1992",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "兩个老翁公婆合起來一百空歲囉，啊猶擱無半个子。啊這个老翁不時就定定吵這个某講：「你安呢我娶你這个查某亦生，啊干仔定定安呢、安呢……後擺仔後代卜那有人通攢？」安呢啦！啊暝合日定定安呢翁仔某定定都冤、都拍，拍講伊生安呢。",
          "nng7 e5 lau7-ang kong-po5 hap8--khi2-lai5 chit8-pah khong3 hoe3 loh, a iau2 koh bo5 poann3 e5 kiann2. a in chit e5 lau7-ang put-si5 chiu7 tiann7-tiann7 chha2 in chit e5 bou2 kong2: “li2 an2-ni goa2 chhoa7 li2 chit e5 cha-bou2 ia7 be7 senn, a kan-a2 tiann7-tiann7 an2-ni, an2-ni……au7-pai2-a2 au7-tai7 beh na2 u7 lang5 thang chhoan5?” an2-ni lah! a me5 kap jit8 tiann7-tiann7 an2-ni ang-a2-bou2 tiann7-tiann7 to oan, to phah, phah kong2 i be7 senn an2-ni."
        ],
        [
          "這个某安呢予翁安呢共、安呢共，企算安呢予伊共伊拍，到尾仔煞起懝心，煞想卜去投港自殺。抵抵仔去到港邊的時，抵仔抵著八仙佇彼佇得行棋啦。啊這个查某煞安呢失神、失神，煞直直行、直直行對港內入去安呢，對港口e5去。這个八仙行棋想講：「啊！這个查某那會煞直直行對彼港e5彼去，啊對彼去是危險neh！對彼去是會性命危險安呢！」啊才緊擱共伊叫倒轉來安呢。啊叫倒轉來伊是就共問講：「啊你是安怎你那行對遮來？」啊伊才得共伊講這經過予聽，講：「阮就兩个老翁公婆就安呢一百空歲囉啦！啊猶無生半个啦！啊阮老翁就安呢定定共我吵、吵講我生，不時定共我激講我著去死，啊好啦！我歸氣卜來死死e5啦！我是卜來自殺的安呢啦。」講：「啊！你做人赫戇！一隻蚼蟻就卜挃命囉，啊你安呢、安呢卜自殺？來、來、來，無問題、無問題！阮一人一粒這仙桃予你食，你一年食一粒，愛會記e5哦！一年食一粒，一年卜你生一个小寶寶，真可愛！啊你緊轉、緊轉！轉去就無代誌。」",
          "in chit e5 bou2 an2-ni hou7 in ang an2-ni ka7, an2-ni ka7, khia7-sng3 an2-ni hou7 i ka7 i phah, kau3-boe2--a2 soah khi2 geng5-sim, soah siunn7 beh khi3 tau5 kang2 chu7-sat. tu2-tu2-a2 khi3 kau3 kang2-pinn e5 si5, tu2-a2 tu2 tioh8 pat-sian ti7 hia ti7 teh kiann5-ki5 lah. a chit e5 cha-bou2 soah an2-ni sit-sin5, sit-sin5, soah tit8-tit8 kiann5, tit8-tit8 kiann5 tui3 kang2-lai7 jip8--khi3 an2-ni, tui3 kang2-khau2--e5 khi3. chit e5 pat-sian kiann5-ki5 siunn7 kong2: “ah! chit e5 cha-bou2 na2 e7 soah tit8-tit8 kiann5 tui3 he kang2--e5 hia khi3, a tui3 hia khi3 si7 gui5-hiam2 neh! tui3 hia khi3 si7 e7 sinn3-mia7 gui5-hiam2 an2-ni!” a chiah kin2 koh ka7 i kio3 to3-tng2--lai5 an2-ni. a kio3 to3-tng2--lai5 i si7 chiu7 ka7 mng7 kong2: “a li2 si7 an2-choann2 li2 na2 kiann5 tui3 chia lai5?” a i chiah teh ka7 i kong2 che keng-ke3 hou7 thiann, kong2: “gun2 to7 nng7 e5 lau7-ang kong-po5 chiu7 an2-ni chit8-pah khong3 hoe3 loh lah! a iau2 bo5 senn poann3 e5 lah! a gun2 lau7-ang chiu7 an2-ni tiann7-tiann7 ka7 goa2 chha2, chha2 kong2 goa2 be7 senn, put-si5 tiann7 ka7 goa2 kek kong2 goa2 tioh8 khi3 si2, a ho2 lah! goa2 kui-khi3 beh lai5 si2-si2--e5 lah! goa2 si7 beh lai5 chu7-sat e5 an2-ni lah.” in kong2: “ah! li2 cho3 lang5 hiah gong7! chit8 chiah kau2-hia7 chiu7 beh tih8 mia7--loh, a li2 an2-ni, an2-ni beh chu7-sat? lai5, lai5, lai5, bo5 bun7-te5, bo5 bun7-te5! gun2 chit8 lang5 chit8 liap8 che sian-tho5 hou7 li2 chiah8, li2 chit8 ni5 chiah8 chit8 liap8, ai3 e7 ki3--e5 ouh! chit8 ni5 chiah8 chit8 liap8, chit8 ni5 beh li2 senn chit8 e5 sio2 po2-po2, chin kho2-ai3! a li2 kin2 tng2, kin2 tng2! tng2 khi3 chiu7 bo5 tai7-chi3.”"
        ],
        [
          "啊這个老阿婆仔成實安呢聽伊的話呼就安呢轉去。啊伊人原哪予翁吵了安呢心情有夠鬱卒，啊煞安呢戇神、戇神，共食一粒落去，想講：「哎喲！那、那、呰甜呰爾好食！」卜行倒到厝講八粒仙桃歸个攏安爾直直食、直直食，煞去予食了了去，安呢啦。八粒歸个攏食落去。",
          "a chit e5 lau7 a-po5-a2 chiann5-sit8 an2-ni thiann i e5 oe7 honnh to7 an2-ni tng2--khi3. a i lang5 oan5-na7 hou7 in ang chha2 liau2 an2-ni sim-cheng5 u7-kau3 ut-chut, a soah an2-ni gong7-sin5, gong7-sin5, ka7 chiah8 chit8 liap8 loh8--khi3, siunn7 kong2: “ai3-ioh! na2, na2, chiah tinn chiah-nih ho2-chiah8!” beh kiann5 to3 kau3 chhu3 kong2 peh liap8 sian-tho5 kui e5 long2 an2-ni tit8-tit8 chiah8, tit8-tit8 chiah8, soah khi3 hou7 chiah8 liau2-liau2 khi3, an2-ni lah. peh liap8 kui e5 long2 chiah8--loh8-khi3."
        ],
        [
          "哇！安爾，十個月到講煞安爾、煞若干若豬母咧啦！煞一箍腹肚成大箍，啊得卜生產這八个實在是真無簡單啦！哦！到尾仔安呢、安呢時候到，十月到安呢、安呢，囝仔卜出世囉毋，啊到尾仔，一胎一睏生八个啦！啊八个的中間，生出來了後，安呢煞八个ngi-ngi蟯蟯、ngi-ngi蟯蟯，到彼久仔佇得會爬會[走@百]來[走@百]去的時，煞安呢戶碇內亦子，啊戶碇外亦子。翁煞開始擱起煩囉啦！煞開始擱直直共罵囉啦：「使您娘！啊當毋生毋知影serh，一胎生落到底，共我生八个，啊安呢輸豬母得生豬仔子安呢！」啊又擱開始共罵，又擱開始煩囉啦。啊伊想想咧講：「啊安呢我做人、做人安呢麼是艱苦！會生你亦拍、生你亦拍、你亦罵，啊！不如擱來死死咧哦！」",
          "oah! an2-ni, chap8 ko3 goeh8 kau3 kong2 soah an2-ni, soah na7 kan-na7 ti-bo2 leh lah! soah chit8 khou pak-tou2 chiann5 toa7 khou, a teh beh seng-san2 chit peh e5 sit8-chai7 si7 chin bo5 kan2-tan lah! ouh! kau3-boe2-a2 an2-ni, an2-ni si5-hau7 kau3, chap8-goeh8 kau3 an2-ni, an2-ni, gin2-a2 beh chhut-si3-loh-m, a kau3-boe2-a2, chit8 the chit8 khun3 senn peh e5 lah! a peh e5 e5 tiong-kan, senn--chhut-lai5 liau2-au7, an2-ni soah peh e5 ngi-ngi-ngiauh-ngiauh, ngi-ngi-ngiauh-ngiauh, kau3 hit-ku2-a2 ti7 teh e7 pe5 e7 peh lai5 peh khi3 e5 si5, soah an2-ni hou7-teng7-lai7 ia7 kiann2, a hou7-teng7-goa7 ia7 kiann2. in ang soah khai-si2 koh khi2 hoan5-lo2 lah! soah khai-si2 koh tit8-tit8 ka7 ma7--loh lah:  “sai2 lin2-nia5! a tann m7 senn m7 chai-iann2 serh, chit8 the senn loh8 kau3 te2, ka7 goa2 senn peh e5, a an2-ni be7-su ti-bo2 teh senn ti-a2-kiann2 an2-ni!” a iu7 koh khai-si2 ka7 ma7, iu7 koh khai-si2 hoan5-lo2 lah. a i siunn7-siunn7 leh kong2: “a an2-ni goa2 cho3 lang5, cho3 lang5 an2-ni ma7 si7 kan-khou2! e7 senn li2 ia7 phah, be7 senn li2 ia7 phah, li2 ia7 ma7, a! put-ju5 koh lai5 si2-si2 leh ouh!”"
        ],
        [
          "啊原哪是原在擱去彼位，啊彼八仙原哪擱佇彼得行棋，就問講：「嗯！當你今仔日那會擱對遮來？」啊伊才擱講原理予聽；「啊都您頂日好心提彼桃仔予我食，啊我就安爾那行那食，啊記e5，煞八粒歸个攏食食落，啊到今也來煞、煞生八个，煞歸巢ngi-ngi蟯蟯較輸豬仔子安呢啦！啊阮老翁看著安呢，伊麼是擱煩、麼是擱拍、麼是擱[手+勿]啦！我不如死死e5較直啦！我無愛住在這个世間啦！」哦，啊伊講：「啊！你那會赫無小心安呢！八粒攏食食落！彼是卜一年予你生一个、一年卜予你食一粒，你煞八粒攏食落，安呢無要緊啦、無要緊啦！當，食都食落去啊，阮[毛^火]你倒來啦！」",
          "a oan5-na2 si7 goan5-chai7 koh khi3 hit ui7, a he pat-sian oan5-na7 koh ti7 hia teh kiann5-ki5, chiu7 mng7 kong2: “m3! tann li2 kin-a2-jit8 na2 e7 koh tui3 chia lai5?” a i chiah koh kong2 goan5-li2 hou7 thiann; “a to lin2 teng2-jit8 ho2-sim theh8 he tho5-a2 hou7 goa2 chiah8, a goa2 chiu7 an2-ni na2 kiann5 na2 chiah8, a be7 ki3--e5, soah peh liap8 kui e5 long2 chiah8-chiah8 loh8, a kau3 chit-ma2 lai5 soah, soah senn peh e5, soah kui siu7 ngi-ngi-ngiauh-ngiauh be7 khah su ti-a2-kiann2 an2-ni lah! a goan2 lau7-ang khoann3 tioh8 an2-ni, i ma7 si7 koh hoan5, ma7 si7 koh phah, ma7 si7 koh but8 lah! goa2 put-ju5 si2-si2--e5 khah tit8 lah! goa2 bo5 ai3 toa3 chai7 chit e5 se3-kan lah!” ouh, a i kong2: “ah! li2 na2 e7 hiah bo5 sio2-sim an2-ni! peh liap8 long2 chiah8-chiah8--loh8! he si7 beh chit8 ni5 hou7 li2 senn chit8 e5, chit8 ni5 beh hou7 li2 chiah8 chit8 liap8, li2 soah peh liap8 long2 chiah8--loh8, an2-ni bo5 iau3-kin2 lah, bo5 iau3-kin2 lah! tann, chiah8 to chiah8--loh8-khi3 ah, gun2 chhoa7 li2 to3--lai5 lah!”"
        ],
        [
          "啊八仙就安呢共伊[毛^火]倒來厝裡。啊[毛^火]伊倒來厝的中間才共老翁勸講：「啊當生著就生著啊啦，啊這囝仔攏呰爾水、呰爾可愛，安呢，啊您老某若、若成實擱投港自殺，你家己一个你卜育這八个囝仔你敢有法度通育？」啊共勸勸罵罵咧，講：「無啦！我是一時安呢氣起來共罵安呢爾爾，啊伊若正經成實去自殺，我麼是會擱問題成大。啊當好啦！好心，您做好心共[毛^火]轉來，好啦！多謝您啦！」啊原哪共這八仙說多謝。啊伊問講：「啊當是號名抑猶未？」伊講：「猶未啊！當八个是卜對佗號起？」伊講：「好！我共您號。大的號做有力一仔；第二的我共您號做、號做鐵骨二仔；第三的，我共您號做躼腳三仔；第四的，共您號做菜包四仔；第五的，共您號做大食五仔；第六的，共您號做粗皮六仔；第七的，共您號做[目+聶]目七仔；第八的，我共您號做雷公八仔。安呢後擺你這的子會真好育飼啦！您毋免驚啦！您戇戇仔飼，後擺這八个會予您真、真好老運啦！」",
          "a pat-sian chiu7 an2-ni ka7 i chhoa7 to3 lai5 in chhu3--nih8. a chhoa7 i to3 lai5 in chhu3 e5 tiong-kan chiah ka7 in lau7-ang khng3 kong2:  “a tann senn tioh8 to7 senn tioh8 ah lah, a che gin2-a2 long2 chiah-nih sui2, chiah-nih kho2-ai3, an2-ni, a lin2 lau7-bou2 na7, na7 chiann5-sit8 koh tau5 kang2 chu7-sat, li2 ka-ki7 chit8 e5 li2 beh io chit poeh e5 gin2-a2 li2 kam2 u7 hoat-tou7 thang io?” a ka7 khng3-khng3 ma7-ma7 leh, kong2: “bo5 lah! goa2 si7 chit8-si5 an2-ni khi3--khi2-lai5 ka7 ma7 an2-ni nia7-nia7, a i na7 cheng3-keng chiann5-sit8 khi3 chu7-sat, goa2 ma7 si7 e7 koh bun7-te5 chiann5 toa7. a tann ho2 lah! ho2-sim, lin2 cho3 ho2-sim ka7 chhoa7--tng2-lai5, ho2 lah! to-sia7 lin2 lah!” a oan5-na7 ka7 che pat-sian soeh-to-sia7. a i mng7 kong2: “a tann si7 ho7 mia5 a2 iau2-boe7?” i kong2: “iau2-boe7 ah! tann peh e5 si7 beh tui3 to2 ho7 khi2?” i kong2:  “ho2! goa2 ka7 lin2 ho7. toa7 e5 ho7-cho3 U7 lat8 it-a2; te7-ji7 e5 goa2 ka7 lin2 ho7-cho3, ho7-cho3 Thih-kut ji7-a2; te7-sann--e5, goa2 ka7 lin2 ho7-cho3 Lo3-kha sann-a2; te7-si3--e5, ka7 lin2 ho7-cho3 Chhai3-pau si3-a2; te7-gou7--e5, ka7 lin2 ho7-cho3 Toa7-chiah8 gou7-a2; te7-lak8--e5, ka7 lin2 ho7-cho3 Chhou-phe5 lak8-a2; te7-chhit--e5, ka7 lin2 ho7-cho3 Nih-bok8 chhit-a2; te7-peh--e5, goa2 ka7 lin2 ho7-cho3 Lui5-kong peh-a2. an2-ni au7-pai2 li2 che e5 kiann2 e7 chin ho2-io-chhi7 lah! lin2 m7 bian2 kiann lah! lin2 gong7-gong7-a2 chhi7, au7-pai2 chit poeh e5 e7 hou7 lin2 chin, chin ho2 lau7-un7 lah!”"
        ],
        [
          "哦！成實有影。日子得經過成緊，到這囝仔十歲的時，成實有影啊安爾逐日會出去剉柴，一个安爾一擔柴安爾、安爾擔倒來，有通予你老歲仔賣，啊做所費，哦！彼久仔所費就成冗lou5囉，家庭的環境就加成轉好來囉。",
          "ouh! chiann5-sit8 u7-iann2. jit8-chi2 teh keng-ke3 chiann5 kin2, kau3 che gin2-a2 chap8 he3 e5 si5, chiann5-sit8 u7-iann2 ah an2-ni tak8 jit8 e7 chhut khi3 chho3 chha5, chit8 e5 an2-ni chit8 tann3 chha5 an2-ni, an2-ni tann to3--lai5, u7 thang hou7 li2 lau7-hoe3-a2 be7, a cho3 sou2-hui3, ouh! he ku2-a2 sou2-hui3 chiu7 chiann5 leng7-lou5--loh, ka-teng5 e5 khoan5-keng2 chiu7 ke-chiann5 tng2 ho2 lai5--loh."
        ],
        [
          "啊這八个仙家化身的，攏、攏真正可愛咧！啊攏安呢面形仔攏相仝、相仝安呢，予你認咧佗一个第幾的，佗一个第幾的就著啦！",
          "a che poeh e5 sian-ka hoa3-sin-e5, long2, long2 chin-chiann3 kho2-ai3 leh! a long2 an2-ni bin7-heng5-a2 long2 sio-kang5, sio-kang5 an2-ni, hou7 li2 be7 jin7 leh to2 chit8 e5 te7-kui2--e5, to2 chit8 e5 te7-kui2--e5 chiu7 tioh8 lah!"
        ],
        [
          "有一日，安呢八个兄弟仔講去剉柴轉來，到彼一个、一个彼兵營的所在，講[立+店] leh彼樹仔腳，[立+店]彼得歇涼啦。啊彼兵營的牆圍仔，古早這兵營的牆圍仔講真懸啦，啊這的兄弟仔講：「啊當，老大的！老大的！共你號做有力一仔，啊當你的力量生做啥款？你麼安呢表演一下，予這的兄弟仔看覓咧！看一下眼界咧！」哦，啊伊成實講：「好！卜表演毋較快！無，來這座牆仔我來共捒看會倒安呢！」講安呢予伊行力落去捒一下，講彼牆仔倒倒落啦！哦！內面有一寡兵眾佇彼、佇彼、佇彼得歇睏、佇彼得坐，講壓死的壓死的、受傷的受傷的，講共安呢、安呢損失成濟就著啦！哦，啊彼衛兵就、就、就安呢共掠咧：「啊當你是安怎樣，你這囝仔子你有需要，當你那有彼个能力通來安呢捒、捒這个牆仔安呢、安呢倒落？安呢、安呢來去，來見阮的官長，哦！這、這無來共你處罰煞、煞會用e5?!」哦，共掠著卜見的官長啦，的官長講：「哦！你竟然、你安呢、安呢人就無偌大漢，安呢你成實有彼號氣力、安呢有彼號力量，你這个、你看毋是普通、普通人，這你無定妖怪變的。好！啊若安呢，無、無來共你斬頭e5！」啊成實叫彼、叫彼兵眾講、講、講：「共掠去對頭殼共刜起來，這著愛斬頭示眾。」啊伊講：「慢且時咧哦！你若卜共我斬頭示眾，你毋著愛予我厝裡轉來阮老母講一下，阮老母毋才會知影，通來遮共我收屍。」伊講：「好！你若赫爾有孝，好！一个[毛^火]伊倒，倒共伊老母講。」哦，啊伊就、就去叫老二的出來囉：「老二的、老二的較緊哦！較緊哦！外口的兵眾得等你囉！講卜斬頭哦！這、這著你鐵骨二仔去才有夠力哦！」哦，啊伊講：「好！我來去！我來去！」",
          "u7 chit8 jit8, an2-ni peh e5 hiann-ti7-a2 kong2 khi3 chho3 chha5 tng2--lai5, kau3 hit chit8 e5, chit8 e5 he peng-iann5 e5 sou2-chai7, kong2 tiam3 leh he chhiu7-a2-kha, tiam3 hia teh hioh-liang5 lah. a he peng-iann5 e5 chhiunn5-ui5-a2, kou2-cha2 che peng-iann5 e5 chhiunn5-ui5-a2 kong2 chin koan5 lah, a in chit e5 hiann-ti7-a2 kong2: “a tann, lau7-toa7--e5! lau7-toa7--e5! ka7 li2 ho7-cho3 U7-lat8 it-a2, a tann li2 e5 lek8-liong7 senn-cho3 siann2 khoan2? li2 ma7 an2-ni piau2-ian2 chit8-e7, hou7 chia e5 hiann-ti7-a2 khoann3 mai7 leh! khoann3 chit8-e7 gan2-kai3 leh!” ouh, a i chiann5-sit8 kong2: “ho2! beh piau2-ian2 m7 khah khoai3! bo5, lai5 chit cho7 chhiunn5-a2 goa2 lai5 ka7 sak khoann3 e7 to2 be7 an2-ni!” kong2 an2-ni hou7 i kiann5-lat8 loh8 khi3 sak chit8 e7, kong2 he chhiunn5-a2 to2-to2 loh8 lah! ouh! lai7-bin7 u7 chit8 koa2 peng-chiong3 ti7 hia, ti7 hia, ti7 hia teh hioh-khun3, ti7 hia teh che7, kong2 teh-si2 e5 teh-si2 e5, siu7-siong e5 siu7-siong e5, kong2 ka7 an2-ni, an2-ni sun2-sit chiann5 che7 chiu7 tioh8 lah! ouh, a he oe7-peng chiu7, chiu7, chiu7 an2-ni ka7 liah8 leh: “a tann li2 si7 an2-chainn2-iunn7, li2 che gin2-a2-kiann2 li2 u7 su-iau3, tann li2 na2 u7 hit e5 leng5-lek8 thang lai5 an2-ni sak, sak chit e5 chhiunn5-a2 an2-ni, an2-ni to2--loh8? an2-ni, an2-ni lai5 khi3, lai5 kinn3 goan2 e5 koann-tiong2, ouh! che, che bo5 lai5 ka7 li2 chhu2-hoat8 soah, soah e7 eng7--e5?!” ouh, ka7 liah8 tioh8 beh kinn3 in e5 koann-tiong2 lah, in e5 koann-tiong2 kong2:  “ouh! li2 keng3-jian5, li2 an2-ni, an2-ni lang5 to7 bo5 loa7 toa7-han3, an2-ni li2 chiann5-sit8 u7 hit ho7 khui3-lat8, an2-ni u7 hit ho7 lek8-liong7, li2 chit e5, li2 khoann3 m7 si7 phou2-thong, phou2-thong-lang5, che li2 bo5-tiann7 iau-koai3 pian3--e5. ho2! a2 na7 an2-ni, bo5, bo5 lai5 ka7 li2 cham7-thau5 be7 e5!” a chiann5-sit8 kio3 he, kio3 he peng-chiong3 kong2, kong2, kong2:  “ka7 liah8 khi3 tui3 thau5-khak ka7 phut--khi2-lai5, che tioh8 ai3 cham2 thau5 si7 cheng3.” a i kong2: “ban7-chhiann2-si5 leh ouh! li2 na7 beh ka7 goa2 cham2 thau5 si7 chiong3, li2 m7 tioh8 ai3 hou7 goa2 chhu3--nih8 tng2 lai5 goan2 lau7-bu2 kong2 chit8-e7, goan2 lau7-bu2 m7 chiah e7 chai-iann2, thang lai5 chia ka7 goa2 siu si.” i kong2: “ho2! li2 na7 hiah-nih iu2-hau3, ho2! chit8 e5 chhoa7 i to2, to2 ka7 i lau7-bu2 kong2.” ouh, a i chiu7, chiu7 khi3 kio3 in lau2-ji7 e5 chhut--lai5 loh: “lau2-ji7--e5, lau2-ji7--e5 khah kin2--ouh! khah kin2--ouh! goa7-khau2 e5 peng-chiong3 teh tan2 li2-loh! kong2 beh cham2 thau5 ouh! che, che tioh8 li2 Thih-kut ji7-a2 khi3 chiah u7 kau3 lat8-ouh!” ouh, a i kong2: “ho2! goa2 lai5-khi3! goa2 lai5-khi3!”"
        ],
        [
          "啊兄弟仔面形就相仝、相仝咧，去、去就安爾換人出來就著啦！換鐵朋二仔出來啦。啊伊講：a「好！來去哦！卜斬頭我合您來去哦！」哦，啊伊就哮[口+罕]一聲就合伊去毋。去講安爾頭殼伸長長，啊刀舉得卜共斲落講，eh8！一下亦礉一下、二下亦礉一下，唉，一支刀煞、煞斲一下煞自安呢攏勼去啦！伊講：「唉-啊當、當這、這是啥物款的妖物？卜去斬頭無法度。」啊彼號、彼號彼个官長就講：「哦好啦！既然、甲是你的骨頭甲是鐵的呼！共載載去填tsiong5仔、tsiong5仔共創船共載，tsiong5仔共載出外海，tsiong5仔二个、二个兵眾共扛咧，就安呢、安呢卜共掞對海裡落去，掞對海裡去講伊企起來講才到伊的腳頭肟水啦！啊彼號、彼號想講：「奇怪！啊這海就呰爾深囉！安怎、安怎、安怎那會安呢、安呢掞落才到伊腳頭肟水？」彼兵眾毋信聖講：「咱、咱來跳落看覓！」跳落講歸陣攏沐沐泅啦！才、才、才緊擱、泅、泅、泅倒起來，伊講：「啊這明明是妖怪、這明明是妖怪！」哦，啊得講載去填海，這伊是去掉包第三的躼腳三的出來啦！躼腳三的腳才有赫長就著啦！",
          "a hiann-ti7-a2 bin7-heng5 chiu7 sio-kang5, sio-kang5 leh, khi3, khi3 chiu7 an2-ni oann7 lang5 chhut--lai5 chiu7 tioh8 lah! oann7 in Thih-peng5 ji7-a2 chhut--lai5 lah. a i kong2: a “ho2! lai5-khi3--ouh! beh cham2 thau5 goa2 kap lin2 lai5-khi3--ouh!” ouh, a2 i chiu7 hau2-han2 chit8 siann to7 kap i khi3 m7. khi3 kong2 an2-ni thau5-khak chhun tng5-tng5, a to giah8 teh beh ka7 tok loh8 kong2, eh8! chit8 e7 ia7 khiauh8 chit8 e7, nng7 e7 ia7 khiauh8 chit8 e7, ai, chit8 ki to soah, soah tok chit8 e7 soah chu7 an2-ni long2 khiu5 khi3 lah! i kong2: “ai-a tann, tann che, che si7 siann2-mih8 khoan2 e5 iau-mih8? beh khi3 cham2 thau5 bo5 hoat-tou7.” a hit ho7, hit ho7 in hit e5 koann-tiong2 chiu7 kong2:  “ouh ho2 lah! ki3-jian5, kah-si7 li2 e5 kut-thau5 kah-si7 thih--e5 honnh! ka7 chai3-chai3 khi3 thinn chiong5-a2, chiong5-a2 ka7 chhong3 chun5 ka7 chai3, chiong5-a2 ka7 chai3 chhut goa7-hai2, chiong5-a2 nng7 e5, nng7 e5 peng-chiong3 ka7 kng leh, chiu7 an2-ni, an2-ni beh ka7 tan3 tui3 hai2--nih8 loh8--khi3, tan3 tui3 hai2--nih8 khi3 kong2 i khia7 khi2 lai5 kong2 chiah kau3 i e5 kha-thau5-u chui2 lah! a hit ho7, hit ho7 siunn7 kong2: “ki5-koai3! a che hai2 chiu7 chiah-nih chhim--loh! an2-choann2, an2-choann2, an2-choann2 na2 e7 an2-ni, an2-ni tan3--loh8 chiah kau3 i kha-thau5-u chui2?” he peng-chiong3 m7 sin3-siann3 kong2: “lan2, lan2 lai5 thiau3--loh8 khoann3-mai7!” thiau3--loh8 kong2 kui tin7 long2 bok8-bok8 siu5 lah! chiah, chiah, chiah kin2 koh, siu5, siu5, siu5 to2--khi2-lai5, i kong2: “a che beng5-beng5 si7 iau-koai3, che beng5-beng5 si7 iau-koai3!” ouh, a teh kong2 chai3 khi3 thinn7 hai2, che i si7 khi3 tau-pau7 in te7-sann--e5 Lo3-kha sann--e5 chhut--lai5 lah! Lo3-kha sann--e5 kha chiah u7 hiah tng5 to7 tioh8 lah!"
        ],
        [
          "啊轉來講：「啊無就，無安呢，無、無共掠落去籠、籠床炊啦！甲是妖怪呼，共、共炊予死啦！」哦，啊伊就安爾擱原哪、原在講照計例安呢呼，擱予伊倒厝e5，講是講卜共老母講，去換菜包四仔出來。哦菜包四仔講這師父講一年生成著愛共炊、炊一擺仔，骨頭才會輕鬆啦！共掠落炊，愈炊愈爽快。彼號、彼號籠床一下掀起來講笑微微，講：「唉！咯炊的亦炊你死?!啊彼足狡獪啊！啊若安呢，無安呢啦！無咱、咱一連的兵卜食的飯歸个攏捧偎來，歸个共脹死！」啊伊講：「好啦！啊若安呢卜共我脹死，你麼擱予我厝裡講一下，予我厝裡倒來共阮老母講一下。」去換大食五仔來啦！飯較濟麼飽啦！歸个軍糧予、予伊食、彼日下晝、中晝頓卜食的飯，歸个攏予食了了，亦是擱食飽。伊講：「安呢、安呢、安呢那有辦法？啊…啊若安呢，這个妖物，抑無、抑無母就來共掠落去、掠去、掠落去創油共炸，共落油鼎，抑無伊原哪有辦法啦！」哦，啊就安呢共、卜共落油鼎。「啊卜落油鼎我著擱倒來共阮老講一下，照例啊！我、我、我，無阮老母會煩惱啊！」哦，啊就自安擱「較緊哦！較緊哦！粗皮六仔換你哦！講卜、講卜落油鼎啦！」",
          "a tng2 lai5 kong2: “a bo5 chiu7, bo5 an2-ni, bo5, bo5 ka7 liah8 loh8 khi3 lang5, lang5-sng5 chhe lah! kah-si7 iau-koai3 honnh, ka7, ka7 chhe hou7 si2 lah!” ouh, a i chiu7 an2-ni koh oan5-na7, goan5-chai7 kong2 chiau3 ke3-le7 an2-ni honnh, koh hou7 i to2 chhu3--e5, kong2 si7 kong2 beh ka7 in lau7-bu2 kong2, khi3 oann7 in Chhai3-pau si3-a2 chhut--lai5. ouh Chhai3-pau si3-a2 kong2 in che su-hu7 kong2 chit8 ni5 senn-seng5 tioh8 ai3 ka7 chhe, chhe chit8 pai2-a2, kut-thau5 chiah e7 khin-sang lah! ka7 liah8 loh8 chhe, ju2 chhe lu2 song2-khoai3. hit ho7, hit ho7 lang5-sng5 chit8 e7 hian khi2 lai5 kong2 chhio3-bi-bi, kong2: “ai! koh chhe e5 ia7 chhe li2 be7 si2?! a he chiok kau2-koai3 ah! a na7 an2-ni, bo5 an2-ni lah! bo5 lan2, lan2 chit8 lian5 e5 peng beh chiah8 e5 png7 kui e5 long2 phang5 oa2 lai5, kui e5 ka7 tiunn3--si2!” a i kong2:  “ho2 lah! a na7 an2-ni beh ka7 goa2 tiunn3--si2, li2 ma7 koh hou7 goa2 chhu3--nih8 kong2 chit8-e7, hou7 goa2 chhu3--nih8 to3 lai5 ka7 goan2 lau7-bu2 kong2 chit8-e7.” khi3 oann7 in toa7-chiah8 gou7-a2 lai5 lah! png7 khah che7 ma7 be7 pa2 lah! kui e5 kun-niu5 hou7, hou7 i chiah8, hit jit8 e7-tau3, tiong-tau3-tng3 beh chiah8 e5 png7, kui e5 long2 hou7 chiah8 liau2-liau2, ia7 si7 koh chiah8 be7 pa2. i kong2: “an2-ni, an2-ni, an2-ni na2 u7 pan7-hoat? a…a na7 an2-ni, chit e5 iau-mih8, a2 bo5, a2 bo5 m7 chiu7 lai5 ka7 liah8--loh8-khi3, liah8--khi3, liah8 loh8 khi3 chhong3 iu5 ka7 cha3, ka7 loh8 iu5-tiann2, a2 bo5 i oan5-na7 u7 pan7-hoat lah!” ouh, a to7 an2-ni ka7, beh ka7 loh8 iu5-tiann2. “a beh loh8 iu5-tiann2 goa2 tioh8 koh to3 lai5 ka7 goan2 lau7 kong2 chit8-e7, chiau3-le7 ah! goa2, goa2, goa2, bo5 goan2 lau7-bu2 e7 hoan5-lo2 ah!” ouh, a to7 chu7 an2 koh “khah kin2--ouh! khah kin2--ouh! Chhou-phe5 lak8-a2 oann7 li2--ouh! kong2 beh, kong2 beh loh8 iu5-tiann2 lah!”"
        ],
        [
          "哦，啊就成實、成實換粗皮六仔來。哦！油鼎滾滾就共掠落去炸。這粗皮六仔講師父生成原哪一年愛共落油鼎一擺仔，啊若無這、無這皮膚會粗啊，會[禾+黑]黑去啊！啊若落油鼎起來honnh，呼！彼皮膚安呢偌水、偌金滑咧。哦，啊就共炸，講猶是炸伊死啦！炸、炸伊死，到尾仔想講：「啊卜用啥辦法？」啊逐个用計智講：「好！好！好！啊無就來、無就來創…目睭共挖出來啦！叫弓箭手來共、共、兼予您訓練弓箭，這目睭來共、來、共射出來啦！抑無無法度啦！」啊講就安呢原哪照慣例講：「好哦！我轉來共阮老母講一下。」轉去自安呢換老七的來囉啦！",
          "ouh, a to7 chiann5-sit8, chiann5-sit8 oann7 in Chhou-phe5 lak8-a2 lai5. ouh! iu5-tiann2 kun2-kun2 chiu7 ka7 liah8 loh8 khi3 cha3. in che Chhou-phe5 lak8-a2 kong2 in su-hu7 senn-seng5 oan5-na7 chit8 ni5 ai3 ka7 loh8 iu5-tiann2 chit8 pai2-a2, a na7 bo5 che, bo5 che phoe5-hu e7 chhou ah, e7 bai2 ou--khi3-ah! a na7 loh8 iu5-tiann2 khi2--lai5 honnh, honnh! he phoe5-hu an2-ni loa7 sui2, loa7 kim-kut8 leh. ouh, a to7 ka7 cha3, kong2 iau2 si7 cha3 i be7 si2 lah! cha3, cha3 i be7 si2, kau3-boe2--a2 siunn7 kong2: “a beh iong7 siann2 pan7-hoat?” a tak8 e5 eng7 ke3-ti3 kong2: “ho2! ho2! ho2! a bo5 chiu7 lai5, bo5 chiu7 lai5 chhong3 … bak8-chiu ka7 ou2--chhut-lai5 lah! kio3 keng-chinn3-chhiu2 lai5 ka7, ka7, kiam hou7 lin2 hun3-lian7 keng-chinn3, che bak8-chiu lai5 ka7, lai5, ka7 sia7--chhut-lai5 lah! a2 bo5 bo5 hoat-tou7 lah!” a in kong2 to7 an2-ni oan5-na7 chiau3 koan3-le7 kong2: “ho2--ouh! goa2 tng2 lai5 ka7 goan2 lau7-bu2 kong2 chit8-e7.” tng2--khi3 chu7 an2-ni oann7 in lau7-chhit--e5 lai5 loh lah!"
        ],
        [
          "這、這、這[目+聶]目七仔，目睭、目睭講安呢[目+聶]一下，弓箭共射著，目睭[目+聶]一下，弓箭講、講、講彼箭就安呢跳對邊仔去，共射去，伊目睭[目+聶]一下，擱跳對邊仔去，啊咯弓箭共射麼是無伊法啦！這甲是仙家的子弟，你那有法度通去害死？啊到尾仔講：「好！好！無你倒！你倒！你倒！、住佇佗您知影，我來請五雷，這著請五雷來共撼死才有法度！」",
          "che, che, che Nih-bak8 chhit-a2, bak8-chiu, bak8-chiu kong2 an2-ni nih chit8 e7, keng-chinn3 ka7 sia7--tioh8, bak8-chiu nih chit8 e7, keng-chinn3 kong2, kong2, kong2 he chinn3 chiu7 an2-ni thiau3 tui3 pinn-a2 khi3, ka7 sia7 khi3, i bak8-chiu nih chit8 e7, koh thiau3 tui3 pinn-a2 khi3, a koh keng-chinn3 ka7 sia7 ma7 si7 bo5 i hoat lah! che kah-si7 sian-ka e5 chu2-te7, li2 na2 u7 hoat-tou7 thang khi3 hai7-si2? a kau3-boe2--a2 kong2: “ho2! ho2! bo5 li2 to2! li2 to2! li2 to2! in, in toa3 ti7 to2 lin2 chai-iann2, goa2 lai5 chhiann2 gou7 lui5, che tioh8 chhiann2 gou7 lui5 lai5 ka7 ham2-si2 chiah u7 hoat-tou7!”"
        ],
        [
          "啊轉去，伊共雷公八仔講：「較緊哦！eng暗、eng暗講卜請五雷來共咱撼死囉！今也這个齣頭換到你囉！」啊雷公八仔講：「好！五雷若來我才來應付！」哦！五雷講公呢電公閃爁殛殛叫，講對、對這厝的厝頂安呢、安呢、閃爁就亟亟閃，雷公八仔講就出來共講：「兄弟！你是得[手+變]啥孔？」伊講：「嘿！啊你那會來佇遮？伊講，啊，講請五雷講卜來共你撼死，講做是您遮有妖怪。」「毋是妖怪啦！這是阮八个兄弟，那有啥物妖怪？毋免teh大驚小怪啦！您轉去啦！無代誌啦！有代誌算算帶我啦！」連這五雷來麼煞毋敢共撼，煞就安呢、自安呢，鼻仔摸咧，越咧擱轉去。",
          "a tng2--khi3, i ka7 in Lui5-kong peh-a2 kong2:  “khah kin2--ouh! eng-am3, eng-am3 kong2 beh chhiann2 gou7 lui5 lai5 ka7 lan2 ham2-si2--loh! chit-ma2 chit e5 chhut-thau5 oann7 tioh8 li2-loh!” a in Lui5-kong peh-a2 kong2: “ho2! gou7 lui5 na7 lai5 goa2 chiah lai5 eng3-hu3!” ouh! gou7 lui5 kang2-kang--nih tian7-kong sih-na3 khenn-khenn kio3, kong2 tui3 in, tui3 in che chhu3 e5 chhu3-teng2 an2-ni, an2-ni, sih-na3 to7 khenn-khenn sih, in Lui5-kong peh-a2 kong2 to7 chhut lai5 ka7 kong2: “hiann-ti7! li2 si7 teh pinn3 siann2 khang?” i kong2:  “he! a li2 na2 e7 lai5 ti7 chia? i kong2, a, kong2 chhiann2 gou7 lui5 kong2 beh lai5 ka7 li2 ham2-si2, kong2-choe3 si7 lin2 chia u7 iau-koai3.” “m7 si7 iau-koai3 lah! che si7 gun2 peh e5 hiann-ti7, na2 u7 siann2-mih8 iau-koai3? m7 bian2 teh toa7 kiann sio2 koai3 lah! lin2 tng2--khi3 lah! bo5 tai7-chi3 lah! u7 tai7-chi3 sng3-sng3 tai3 goa2 lah!” lian5 che gou7 lui5 lai5 ma7 soah m7 kann2 ka7 ham2, soah chiu7 an2-ni, chu7 an2-ni, phinn7-a2 bong leh, oat8--leh koh tng2--khi3."
        ],
        [
          "以上這是一个阮做囝仔若會使講：「譀譀古、譀古啦！」講予逐个做參考啦！以上完了。",
          "i2-siong7 che si7 chit8 e5 gun2 cho3 gin2-a2 na7 e7 sai2 kong2: “ham3-ham3 kou2, ham3-kou2 lah!” kong2 hou7 tak8 e5 choe3 chham-kho2 lah! i2-siong7 oan5-liau2."
        ]
      ],
      "篇名": "八个兄弟"
    }
  ]
}
