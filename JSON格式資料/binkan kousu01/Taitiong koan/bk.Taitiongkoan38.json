{
  "作者": "詹志燦",
  "出版年": "1995",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "古早有一个員外呼，啊生一个子叫做阿男，啊娶一个新婦叫做阿芳，呀阿芳真巧擱成有福氣。",
          "kou2-cha2 u7 chit8 e5 oan5-goe7 honnh, a sinn chit8 e5 kiann2 kio3-cho3 A-lam5, a chhoa7 chit8 e5 sim-pu7 kio3-cho3 A-hong, ia A-hong chin khiau2 koh chiann5 u7 hok-khi3."
        ],
        [
          "有一工阿男合阿芳去街仔路買物件，看著一个算命的，呀阿男就講：「無咱來予算看覓咧，看咱命佗一个較好安呢。」啊就行到彼个算命的彼，算命的看著阿男就講：「啊你成有福氣娶一个好太太，以後啊你愛看伊生活、食穿安呢。」啊阿男就成無歡喜講：「你烏白算！」啊錢掞那……那……行那共阿芳講：「嗯！您兜做田的，啊阮兜是好額人，算命的烏白講。抑無今也頭前有一欉荔枝樹，你去挽一把仔來予我食。」阿芳就去挽一把來予阿男。啊家己麼挽一把得食。啊阿男就那食那講：「咦！啊這的荔枝那會攏全彼大粒的核的？妳擱去挽一把來予我食看覓。」呀阿芳就講：「敢會？抑無我食的呔會攏蛀核仔？無你看覓e5呼。」啊就擘一粒予阿男食，阿男食落講：「咦！有影是蛀核仔的。」啊阿男就愈食愈受氣，講：「呀你食的攏蛀核仔的，你赫好命，你歸氣攏去嫁別人。」啊阿芳講：「你烏白聽彼算命的話，啊厚性地，伊講伊的，咱食咱的，咱行咱的啊！」呀阿男就決定講絕對哦卜合伊離婚啦，呀阿芳就成傷心。啊就離婚了後就那行那哭，安呢轉去家已的厝亦無面子啊，講無定擱予人趕出來，呀不如尋一个工課來做。啊行啊行毋知行到佗位。啊天色已經暗啊，阿芳就看著頭前有一間草厝，就講：「抑無來共人借住一暝a，明仔載才擱拍算。」",
          "u7 chit8 kang A-lam5 kap A-hong khi3 ke-a2-lou7 be2 mih8-kiann7, khoann3 tioh8 chit8 e5 sng3-mia7 e5, ia A-lam5 chiu7 kong2: “bo5 lan2 lai5 hou7 sng3 khoann3-mai7 leh, khoann3 lan2 mia7 to2 chit8 e5 khah ho2 an2-ni.” a to7 kiann5 kau3 hit e5 sng3-mia7 e5 hia, sng3-mia7 e5 khoann3 tioh8 A-lam5 chiu7 kong2: “a li2 chiann5 u7 hok-khi3 chhoa7 chit8 e5 ho2 thai3-thai3, i2-au7 ah li2 ai3 khoann3 i seng-oah8, chiah8 chheng7 an2-ni.” a A-lam5 chiu7 chiann5 bo5 hoann-hi2 kong2: “li2 ou-peh8 sng3!” a chinn5 tan3 na2 …… na2 ……kiann5 na2 ka7 A-hong kong2:  “m3! lin2 tau cho3-chhan5 e5, a gun2 tau si7 ho2-giah8-lang5, sng3-mia7 e5 ou-peh8 kong2. a2 bo5 chit-ma2 thau5-cheng5 u7 chit8 chang5 nai7-chi-chhiu7, li2 khi3 ban2 chit8 pe2-a2 lai5 hou7 goa2 chiah8.” A-hong chiu7 khi3 ban2 chit8 pe2 lai5 hou7 A-lam5. a ka-ki7 ma7 ban2 chit8 pe2 teh chiah8. a A-lam5 chiu7 na2 chiah8 na2 kong2: “i5! a chit e5 nai7-chi na2 e7 long2 choan5 he toa7 liap8 e5 hut8 e5? li2 koh khi3 ban2 chit8 pe2 lai5 hou7 goa2 chiah8 khoann3-mai7.” ia A-hong chiu7 kong2: “kam2 e7? a2 bo5 goa2 chiah8 e5 thai2 e7 long2 chiu3 hut8-a2? bo5 li2 khoann3-mai7--e5 honnh.” a to7 peh chit8 liap8 hou7 A-lam5 chiah8, A-lam5 chiah8 loh8 kong2: “i5! u7-iann2 si7 chiu3 hut8-a2 e5.” a2 A-lam5 chiu7 ju2 chiah8 ju2 siu7-khi3, kong2: “ia li2 chiah8 e5 long2 chiu3 hut8-a2 e5, li2 hiah ho2-mia7, li2 kui-khi3 long2 khi3 ke3 pat8-lang5.” a A-hong kong2: “li2 mai3 ou-peh8 thiann he sng3-mia7 e5 oe7, a kau7 seng3-toe7, i kong2 i e5, lan2 chiah8 lan2 e5, lan2 kiann5 lan2 e5 ah!” ia A-lam5 chiu7 koat-teng7 kong2 choat8-tui3 ouh beh kap i li7-hun lah, ia A-hong chiu7 chiann5 siong-sim. a to7 li7-hun liau2-au7 chiu7 na2 kiann5 na2 khau3, an2-ni tng2 khi3 ka-ki7 e5 chhu3 ia7 bo5 bin7-chu2 ah, kong2 bo5-tiann7 koh hou7 lang5 koann2--chhut-lai5, ia put-ju5 chhoe7 chit8 e5 khang-khoe3 lai5 choe3. a kiann5-a-kiann5 m7 chai kiann5 kau3 to2-ui7. a thinn-sek i2-keng am3 ah, A-hong chiu7 khoann3 tioh8 thau5-cheng5 u7 chit8 keng chhau2-chhu3, chiu7 kong2: “a bo5 lai5 ka7 lang5 chioh toa3 chit8 me5--a, bin5-a2-chai3 chiah koh phah-sng3.”"
        ],
        [
          "呀行到草厝彼去共敲門，啊一个阿婆仔來開門，啊問明這个原因了後，就予彼个阿芳暫時住。阿芳仔一入門看內底亦無啥物件，實在是真散，呀阿婆有一个子呼叫做阿土，呀因為厝裡散，啊到成年啊、大漢猶結婚。啊彼eng5暗阿芳去便所的時陣，看著彼款的彼尿桶的疊尿桶的烏磚仔，就問阿婆講：「這是佗位來的磚仔？」阿婆就講：「啊這種磚仔都眠床脚真濟，啊阮遮[貝+親]彩挖麼有。」啊阿芳就講：「啊這是金磚neh！」啊就叫阿婆的子阿土仔天光早去磨磨洗洗e5，果然na是金磚。哇！阿土這siann就變好額啊，啊伊就感念著這个阿芳的這个恩德啦，啊就講：「啊你既然合人離婚啊，抑無來共我鬥脚手，來嫁我好無？」呀阿芳想想就講：「亦好啦。」就答應。",
          "ia kiann5 kau3 chhau2-chhu3 hia khi3 ka7 kha3 mng5, a chit8 e5 a-po5-a2 lai5 khui-mng5, a mng7 beng5 chit e5 goan5-in liau2-au7, chiu7 hou7 hit e5 A-hong chiam7-si5 toa3. A-hong-a2 chit8 jip8-mng5 khoann3 lai7-te2 ia7 bo5 siann2 mih8-kiann7, sit8-chai7 si7 chin soann3, ia a-po5 u7 chit8 e5 kiann2 honnh kio3-cho3 A-thou5, ia in-ui7 chhu3--nih san3, a kau3 seng5-lian5 ah, toa7-han3 iu5 be7 kiat-hun. a hit eng5-am3 A-hong khi3 pian7-sou2 e5 si5-chun7, khoann3 tioh8 hit khoan2 e5 he jio7-thang2 e5 thiap jio7-thang2 e5 ou-chng-a2, chiu7 mng7 a-po5 kong2: “che si7 to2-ui7 lai5 e5 chng-a2?” a-po5 chiu7 kong2: “a chit chiong2 chng-a2 to bin5-chhng5-kha chin che7, a gun2 chia chhin3-chhai2 ou2 ma7 u7.” a A-hong chiu7 kong2: “a che si7 kim-chng neh!” a to7 kio3 a-po5 e5 kiann2 A-thou5-a thinn-kng cha2 khi3 boa5-boa5-se2-se2--e5, ko2-jian5--na si7 kim chng. oah! A-thou5 chit siann chiu7 pinn3 ho2-giah8 ah, a i chiu7 kam2-liam7 tioh8 chit e5 A-hong e5 chit e5 in-tek lah, a chiu7 kong2: “a li2 ki3-jian5 kap lang5 li7-hun ah, a2 bo5 lai5 ka7 goa2 tau3-kha-chhiu2, lai5 ke3 goa2 ho2--bo5?” ia A-hong siunn7-siunn7 chiu7 kong2: “ia7 ho2 lah.” chiu7 tah-eng3."
        ],
        [
          "尾仔有一年的水災啊，這个阿土就買米來賑濟這的散鄉人呼。有一屆有一个乞食排隊來領的時予這个阿芳認出來，講是阿男仔。呀原來啊阿男仔搰力食、懶屍做，啊擱愛簙局，最後啊財產賣了了，做乞食。啊伊看著阿芳了後，伊亦後悔。啊就跪踮土脚共阿芳會失禮，講啊：「以早是我毋著。」安呢，請伊原諒。最後，阿芳看伊啊亦干若真後悔、真有這个改過的意思，啊就這个徵求這个阿土仔合阿婆的同意了後，共留落來做長工。這就是「一女蔭兩夫」的故事。",
          "boe2--a2 u7 chit8 ni5 e5 chui2-chai ah, chit e5 A-thou5 to7 boe2 bi2 lai5 chin2-che3 chit e5 san3-hiong-lang5 honnh. u7 chit8 pai2 u7 chit8 e5 khit-chiah8 pai5-tui7 lai5 nia2 e5 si5 hou7 chit e5 A-hong jin7--chhut-lai5, kong2 si7 A-lam5-a2. ia goan5-lai5 ah A-lam5-a2 kut-lat8 chiah8, lan2-si choe3, a koh ai3 poah8-kiau2, choe3-au7 ah chai5-san2 be7 liau2-liau2, choe3 khit-chiah8. a i khoann3 tioh8 A-hong liau2-au7, i ia7 hio7-hoe2. a to7 kui7 tiam3 thou5-kha ka7 A-hong hoe7 sit-le2, kong2 a: “i2-cha2 si7 goa2 m7-tioh8.” an2-ni, chhiann2 i goan5-liong7. choe3-au7, A-hong khoann3 i ah ia7 kan-na7 chin hio7-hoe2, chin u7 chit e5 kai2-ko3 e5 i3-su3, a chiu7 chit e5 teng-kiu5 chit e5 A-thou5-a kah a-po5 e5 tong5-i3 liau2-au7, ka7 lau5--loh8-lai5 choe3 tng5-kang. che chiu7-si7 `it lu2 im3 nng7 hu' e5 kou3-su7."
        ]
      ],
      "篇名": "一女蔭兩夫"
    }
  ]
}
