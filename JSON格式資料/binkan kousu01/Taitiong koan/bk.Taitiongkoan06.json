{
  "作者": "曾金泉",
  "出版年": "1994",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "我今也卜來講一个譀古，有其父就必有其子。",
          "goa2 chit-ma2 beh lai5 kong2 chit8 e5 ham3-kou2, iu2 ki5 pe7 chiu7 pit iu2 ki5 chi2."
        ],
        [
          "伊就一个號做內親家合外親家，啊這个外親家想卜予內親家請一頓啊，想孔想縫，來講一个譀古的，來卜予請一頓安呢。",
          "i chiu7 chit8 e5 ho7-cho3 lai7 chhin-ke kap goa7 chhin-ke, a chit e5 goa7 chhin-ke siunn7 beh hou7 lai7 chhin-ke chhiann2 chit8 tng3-a2, siunn7 khang siunn7 phang7, lai5 kong2 chit8 e5 ham3-kou2 e5, lai5 beh hou7 chhiann2 chit8 tng3 an2-ni."
        ],
        [
          "啊這个外親家就招這个內親家講：「親家啊！親家啊！咱來講譀古，講尚譀的，若講輸的人愛請人。」啊這个內親家人就古意，想講：「好啊！無，請親家你先講。」安呢啦。啊這个外親家就講：「親家啊！親家啊！我早起透早呼舉一支鋤頭去巡田水，啊抵著一隻蚊仔飛對面頭前去，恟恟創鋤頭掘一下落一脚，哦！喝歸庄的人去扛扛無法--e5！」啊這个內親家想講：「哇！猶擱較譀，一隻蚊仔創鋤頭掘，落一支脚，擱歸庄的人扛無法--e5！有夠譀啊！」內親家認輸，講：「親家啊！安呢我輸，我才請你，你下晝來阮兜，我才請你，我來去買菜。」啊這个外親家就歡喜到，卜來去予內親家請。",
          "a chit e5 goa7 chhin-ke chiu7 chio chit e5 lai7 chhin-ke kong2: “chhin-ke ah! chhin-ke ah! lan2 lai5 kong2 ham3-kou2, kong2 siong7 ham3 e5, na7 kong2-su e5 lang5 ai3 chhiann2-lang5.”  a chit e5 lai7 chhin-ke lang5 chiu7 kou2-i3, siunn7 kong2: “ho2 ah! bo5, chhiann2 chhin-ke li2 seng kong2.” an2-ni lah. a chit e5 goa7 chhin-ke chiu7 kong2: “chhin-ke ah! chhin-ke ah! goa2 cha2-khi2 thau3-cha2 honnh giah8 chit8 ki ti5-thau5 khi3 sun5 chhan5-chui2, a tu2 tioh8 chit8 chiah bang2-a2 poe tui3 bin7 thau5-cheng5 khi3, hiong5-hiong5 chhong3 ti5-thau5 kut8 chit8 e7 lak chit8 kha, ouh! hoah kui chng e5 lang5 khi3 kng kng bo5 hoat--e5!”  a chit e5 lai7 chhin-ke siunn7 kong2: “oa! iau2 koh-khah ham3, chit8 chiah bang2-a2 chhong3 ti5-thau5 kut8, lauh8 chit8 ki kha, koh kui chng e5 lang5 kng bo5 hoat--e5! u7 kau3 ham3 ah!” lai7 chhin-ke jin7-su, kong2: “chhin-ke ah! an2-ni goa2 su, goa2 chiah chhiann2--li2, li2 e7-tau3 lai5 gun2 tau, goa2 chiah chhiann2--li2, goa2 lai5-khi3 be2 chhai3.” a chit e5 goa7 chhin-ke chiu7 hoann-hi2 tioh8, beh lai5-khi3 hou7 lai7 chhin-ke chhiann2."
        ],
        [
          "啊這个內親家轉去的時，心肝就無啥爽快啦，這个新婦就問講：「阿爹啊！阿爹！你今仔日那會安呢心情無啥好？是毋是為著啥物代誌？」啊這个大官才講，講：「今仔日就是為著予恁這个[敖^力]老父仔，講來講這个譀古的，講尚譀的人愛請安呢啦呼，啊我煞講輸伊咧！」啊這个號做查某子講：「無要緊呼！阿爹！無要緊！我這的錢你提去市仔去食，食晝呼，啊晏晏才轉來，我來應付伊。」應付老父就著啦呼。",
          "a chit e5 lai7 chhin-ke tng2--khi3 e5 si5, sim-koann chiu7 bo5 siann2 song2-khoai3 lah, in chit e5 sim-pu7 chiu7 mng7 kong2: “a-tia-a2! a-tia! li2 kin-a2-jit8 na2 e7 an2-ni sim-cheng5 bo5 siann2 ho2? si7 m7 si7 ui7 tioh8 siann2-mih8 tai7-chi3?” a in chit e5 ta-koann chiah kang2, kong2:  “kin-a2-jit8 chiu7-si7 ui7 tioh8 hou7 lin2 chit e5 gau5 lau7-pe7-a2, kong2 lai5 kong2 chit e5 ham3-kou2 e5, kang2 siong7 ham3 e5 lang5 ai3 chhiann2 an2-ni lah honnh, a goa2 soah kong2 su i leh!” a in chit e5 ho7-cho3 cha-bou2-kiann2 kong2:  “bo5 iau3-kin2 honnh! a-tia! bo5 iau3-kin2! goa2 chit e5 chinn5 li2 theh8 khi3 chhi7-a2 khi3 chiah8, chiah8-tau3 honnh, a oann3-oann3 chiah tng2--lai5, goa2 lai5 eng3-hu3 i.” eng3-hu3 in lau7-pe7 chiu7 tioh8 lah honnh."
        ],
        [
          "哇！較晏，成實這个老父就來，這个外親家就來啊啦，來的時講：「哇！阿爹啊！阿爹！你今仔日那會赫罕行？」講：「今仔日卜來予恁請啊！我今仔日贏一攤！」伊講：「贏啥貨啊？」講：「就號做，就合你大官相輸一攤，我今也卜來予恁請，安呢啦！」伊講：「安呢好哦！你住彼等，阮大官透早就去買菜啊。你等一絲仔，我緊攢請你。」哇！這个查某子，內親家這个新婦就號做，鼎創炎炎，水就來[手+復]予chhi-chhi咧，這个老父仔想講：「妥當囉！下晝，今仔成chhe-chhau咧囉！穩當通好thui囉！」哇！等到十二點，十二點猶無，等到一點，enn那猶無出來？到尾仔差不多點外的時，這查某子才出來講：「阿爹啊！阿爹！你成無福氣！哦大官買菜買成chhe-chhau，魚肉買足濟，我拼勢去溝仔去洗安呢，一下轉來卜煮卜請你，抵仔去予風飛沙，目睭去予風飛沙坱著目睭，轉來拚勢卜煮，彼粒風飛沙煞落落鼎--e，挵一孔呰大孔。」這个老父仔講：「哇！猶擱較譀！」",
          "oa! khah oann3, chiann5-sit8 in chit e5 lau7-pe7 chiu7 lai5, chit e5 goa7 chhin-ke chiu7 lai5 ah lah, lai5 e5 si5 kong2: “oa! a-tia-a2! a-tia! li2 kin-a2-jit8 na2 e7 hiah han2-kiann5?” kong2: “kin-a2-jit8 beh lai5 hou7 lin2 chhiann2 ah! goa2 kin-a2-jit8 iann5 chit8 thoann!” i kong2:  “iann5 siann2-hoe3 ah? “kong2: “chiu7 ho7-cho3, chiu7 kap li2 ta-koann sio-su chit8 thoann, goa2 chit-ma2 beh lai5 hou7 lin2 chhiann2, an2-ni lah!” i kong2: “an2-ni ho2 ouh! li2 toa3 hia tan2, goan2 ta-koann thau3-cha2 chiu7 khi3 boe2 chhai3 ah. li2 tan2 chit8-si-a2, goa2 kin2 chhoan5 chhiann2 li2. “oa! in chit e5 cha-bou2-kiann2, lai7 chhin-ke chit e5 sim-pu7 chiu7 ho7-cho3, tiann2 chhong3 iam7-iam7, chui2 chiu7 lai5 hiu3 hou7 chhi-chhi leh, in chit e5 lau7-pe7-a2 siunn7 kong2: “tho3-tong3--loh! e7-tau3, chit-ma2 chiann5 chhe-chhau leh loh! un2-tang3 thang ho2 thui--loh!” oa! tan2 kau3 chap8-ji7 tiam2, chap8-ji7 tiam2 iau2 bo5, tan2 kau3 chit8 tiam2, enn-na2 iau2 bo5 chhut--lai5? kau3-boe2--a2 chha-put-to tiam2 goe7 e5 si5,  in che cha-bou2-kiann2 chiah chhut lai5 kong2: “a-tia-a2! a-tia! li2 chiann5 bo5 hok-khi3! ouh in ta-koann be2 chhai3 be2 chiann5chhe-chhau, hi5 bah be2 chiok che7, goa2 piann3-se3 khi3 kau-a2 khi3 se2 an2-ni, chit8-e7 tng2--lai5 beh chu2 beh chhiann2 li2, tu2-a2 khi3 hou7 hong-poe-soa, bak8-chiu khi3 hou7 hong-poe-soa eng tioh8 bak8-chiu, tng2--lai5 piann3-se3 beh chu2, hit liap8 hong-poe-soa soah lak loh8 tiann2--e, long3 chit8 khang chiah toa7 khang.” in chit e5 lau7-pe7-a2 kong2: “oa! iau2 koh khah ham3! “"
        ],
        [
          "我今也卜來講的這个意思就是講：「講譀的人就是有其父必有其子。譀古就著啦。」",
          "goa2 chit-ma2 beh lai5 kong2 e5 chit e5 i3-su3 chiu7-si7 kong2: “kong2 ham3 e5 lang5 chiu7-si7 iu2 ki5 pe7 pit iu2 ki5 chu2. ham3-kou2 chiu7 tioh8 lah. “"
        ]
      ],
      "篇名": "巧新婦"
    }
  ]
}
