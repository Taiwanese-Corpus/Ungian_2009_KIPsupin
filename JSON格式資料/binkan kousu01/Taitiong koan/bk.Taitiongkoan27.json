{
  "作者": "李榮鈞",
  "出版年": "1992",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "古早有一个少年的啦呼，啊娶某結婚了後，啊生活講亦無過了講成好啦，做啥物頭路攏亦無啥物成功啦，啊所以呼，卜食毋討趁啦，啊看呼安呢四界[足+羅] [足+羅]趖，看有通安呢連鞭好額起來安呢無。",
          "kou2-cha2 u7 chit8 e5 siau3-lian5--e5 lah honnh, a chhoa7-bou2 kiat-hun liau2-au7, a seng-oah8 kong2 ia7 bo5 koe3 liau2 kong2 chiann5 ho2 lah, choe3 siann2-mih8 thau5-lou7 long2 ia7 bo5 siann2-mih8 seng5-kong lah, a sou2-i2 honnh, beh chiah8 m7 tho2-than3 lah, a khoann3 honnh an2-ni si3-koe3 loa7-loa7-so5, khoann3 u7 thang an2-ni liam5-pinn ho2-giah8--khi2-lai5 an2-ni bo5."
        ],
        [
          "啊有一工，伊就去街路--e5呼，看著有一个賣膏藥的呼，牽一隻猴得表演節目安呢，啊彼个猴成[敖^力]表演，彼隻猴成[敖^力]表演各種的動作呼，哦今也這个賣了、表演了後呼，啊生理成好。啊彼个貧惰少年人看著，啊認為，我今也想一个辦法，認為講呼，一定想一个辦法來共這个、這个、這个賣膏藥這个人講、講：「唉！安呢會使參詳一下無？我共你借幾工仔這隻猴來表演，啊看卜偌濟錢我ka7予你。」伊講：「那會使！」彼賣膏藥的彼款走江湖的呼：「那會使！這我的食飯碗啊！工具啊！予你借去了後我就免生活，就無法度趁錢啊！」伊講：「抑無安呢啦！你若毋借我，無安呢啦，乾脆啦！較歸氣--e5！阮某共你換啦！換這隻猴啦！」這个賣膏藥的，這个、這个走江湖的這个人講：「好哦！你毋通後悔哦！」",
          "a u7 chit8 kang, i chiu7 khi3 koe-lou7--e5 honnh, khoann3 tioh8 u7 chit8 e5 boe7 ko-ioh8 e5 honnh, khan chit8 chiah kau5 teh piau2-ian2 chiat-bok8 an2-ni, a hit e5 kau5 chiann5 gau5 piau2-ian2, hit chiah kau5 chiann5 gau5 piau2-ian2 kok-chiong2 e5 tong7-chok honnh, ouh chit-ma2 chit e5 be7 liau2, piau2-ian2 liau2-au7 honnh, a seng-li2 chiann5 ho2. a hit e5 pin5-toann7 siau3-lian5-lang5 khoann3 tioh8, a jin7-ui5, goa2 chit-ma2 siunn7 chit8 e5 pan7-hoat, jin7-ui5 kong2 honnh, it-teng7 siunn7 chit8 e5 pan7-hoat lai5 ka7 chit e5, chit e5, chit e5 boe7 ko-ioh8 chit e5 lang5 kong2, kong2: “ai! an2-ni e7-sai2 chham-siong5 chit8-e7 bo5? goa2 ka7 li2 chioh kui2 kang-a2 chit chiah kau5 lai5 piau2-ian2, a khoann3 beh loa7 che7 chinn5 goa2 ka7 hou7 li2.” i kong2: “na2 e7-sai2!” he be7 ko-ioh8 e5 hit khoan2 chau2 kang-ou5 e5 honnh:  “na2 e7-sai2! che goa2 e5 chiah8-png7-oann2 ah! kang-khu7 ah! hou7 li2 chioh khi3 liau2-au7 goa2 chiu7 bian2 seng-oah8, chiu7 bo5 hoat-tou7 than3-chinn5 ah!” i kong2: “a2 bo5 an2-ni lah! li2 na7 m7 chioh goa2, bo5 an2-ni lah, kan-chhe3 lah! khah kui-khi3--e5! goan2 bou2 ka7 li2 oann7 lah! oann7 chit chiah kau5 lah!” chit e5 boe7 ko-ioh8 e5, chit e5, chit e5 chau2 kang-ou5 e5 chit e5 lang5 kong2: “ho2--ou5! li2 m7-thang hio7-hoe2 ou5!”"
        ],
        [
          "啊轉去的時陣啊，伊就共某講、講：「我已經共你共人換一隻猴啦，你今也著愛逮彼个賣彼款的，我家己卜來牽這隻猴卜來做生理啊。」",
          "a tng2--khi3 e5 si5-chun7 ah, i chiu7 ka7 in bou2 kong2, kong2: “goa2 i2-keng ka7 li2 ka7 lang5 oann7 chit8 chiah kau5 lah, li2 chit-ma2 tioh8 ai3 toe3 hit e5 boe7 hit khoan2 e5, goa2 ka-ki7 beh lai5 khan chit chiah kau5 beh lai5 cho3 seng-li2 ah. '"
        ],
        [
          "啊有一工，伊亦是模倣、學這个、這个江湖術士安呢拍鑼拍鼓招逐个來看哦，講：「這隻猴成[敖^力]，卜來表演各種的這个動作、這个技術，哦逐个緊來看哦！」安呢拍鼓拍鑼安呢予逐个知影。哦，啊就圍歸大淘人囉，歸陣人來得看囉，啊彼个，今也開始卜表演的時陣，共猴放開呼，彼索仔共放開安呢、鍊仔共放開，啊猶未開始表演的時陣哦，彼隻猴phiu2一下tsuann5仔跳去到彼樹頂去，無聽這个新的主人的指揮，走去到……看著安呢爾爾，彼个少年的緊卜逐，逐著，彼猴成[敖^力]走安呢，毋知走對到佗去啊。啊伊ka7成後悔，這陣某亦無去、猴亦無去，啊歸陣共伊笑伊講：「啊這个人無某無猴啦！」〔賠了夫人又折兵的意思啦〕！",
          "a u7 chit8 kang, i ia7 si7 bou5-hong2, oh8 chit e5, chit e5 kang-ou5 sut8-su7 an2-ni phah lo5 phah kou2 chio tak8 e5 lai5 khoann3--ouh, kong2: “chit chiah kau5 chiann5 gau5, beh lai5 piau2-ian2 kok-chiong2 e5 chit e5 tong7-chok, chit e5 ki-sut8, ouh tak8 e5 kin2 lai5 khoann3--ouh!” an2-ni phah kou2 phah lo5 an2-ni hou7 tak8 e5 chai-iann2. ouh, a to7 ui5 kui toa7 thoa lang5--loh, kui-tin7 lang5 lai5 teh khoann3--loh, a hit e5, chit-ma2 khai-si2 beh piau2-ian2 e5 si5-chun7, ka7 kau5 pang3 khui honnh, he soh-a2 ka7 pang3 khui an2-ni, lian7-a2 ka7 pang3 khui, a iau2-boe7 khai-si2 piau2-ian2 e5 si5-chun7--ouh, hit chiah kau5 phiu2 chit8-e7 choann5-a2 thiau3 khi3 kau3 he chhiu7-teng2 khi3, bo5 thiann chit e5 sin e5 chu2-lang5 e5 chi2-hui, chau2 khi3 kau3…… khoann3 tioh8 an2-ni nia7-nia7, hit e5 siau3-lian5 e5 kin2 beh jiok, jiok be7 tioh8, he kau5 chiann5 gau5 chau2 an2-ni, m7 chai chau2 tui3 kau3 to2 khi3--ah. a i ka7 chiann5 hio7-hoe2, chit chun7 bou2 ia7 bo5--khi3, kau5 ia7 bo5--khi3, a kui-tin7 ka7 i chhio3 i kong2: “a chit e5 lang5 bo5 bou2 bo5 kau5 lah!” 〔pe5 liau2 hu-jin5 iu7 chih peng e5 i3-su3 lah〕!"
        ]
      ],
      "篇名": "無某無猴"
    }
  ]
}
