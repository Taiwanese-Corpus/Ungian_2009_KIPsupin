{
  "作者": "柯文成",
  "出版年": "1997",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "今也來講一个做喪事穿麻戴孝的由來。",
          "chit-ma2 lai5 kong2 chit8 e5 choe3 song-su7 chheng7 moa5 tai3 hau3 e5 iu5-lai5."
        ],
        [
          "古早的人講尾椎若是反紅，就是講這个人已經熟啊，的子孫就會共伊刣來食，這可能是因為古早的人較無通食，擱再是驚e5白白浪費一塊通好食的肉，所以講人的尾椎若反紅著愛刣來食。",
          "kou2-cha2 e5 lang5 kong2 boe2-chui na7 si7 hoan2-ang5, chiu7-si7 kong2 chit e5 lang5 i2-keng sek8 ah, in e5 chu2-sun to7 e7 ka7 i thai5 lai5 chiah8, che kho2-leng5 si7 in-ui7 kou2-cha2 e5 lang5 khah bo5 thang chiah8, koh chai3 si7 kiann--e5 peh8-peh8 long7-hui3 chit8 te3 thang ho2 chiah8 e5 bah, sou2-i2 kong2 lang5 e5 boe2-chui na7 hoan2-ang5 tioh8 ai3 thai5 lai5 chiah8."
        ],
        [
          "有一工，有一个阿伯仔佇e5厝頂得釘厝，因為較早的人攏是住彼號草厝，草厝的厝頂是用hit chiong2 e5菅草合稻草落去釘的，這个阿伯仔得釘厝，抵抵仔孫仔的阿舅仔來，看著老親家佇厝頂得釘厝，啊，擱再看著老親家的尾椎已經紅啊，伊就共姊夫講：「親家的尾椎已經紅啊。」抵仔好去予親家聽著，親家麼知影講尾椎反紅就是熟啊，著愛刣啊，這个親家因為驚死，驚e5去予人刣去，就偷偷仔走去宓，子聽著舅仔得講老父尾椎已經反紅啊，才想講卜共看覓e5，一下仔舉頭煞無看e5著老父，逐个就開始直直尋，攏尋著，足足差不多尋一禮拜外，才去尋著，等到尋著的時陣，老父可能是無食已經枵死啊，屍體麼已經爛啊，肉麼臭去啊，擱生蟲，已經是用e5食e5啊。",
          "u7 chit8 kang, u7 chit8 e5 a-peh-a2 ti7 e5 chhu3-teng2 teh teng3 chhu3, in-ui7 khah cha2 e5 lang5 long2 si7 toa3 hit ho7 chhau2-chhu3, chhau2-chhu3 e5 chhu3-teng2 si7 eng7 hit chiong2 e5 koann-chhau2 kap tiu7-chhau2 loh8 khi3 teng3--e5, chit e5 a-peh-a2 teh teng3 chhu3, tu2-tu2-a2 in sun-a2 e5 a-ku7-a2 lai5, khoann3 tioh8 lau7 chhin-ke ti7 chhu3-teng2 teh teng3 chhu3, a, koh chai3 khoann3 tioh8 lau7 chhin-ke e5 boe2-chui i2-keng ang5 ah, i chiu7 ka7 in che2-hu kong2: “chhin-ke e5 boe2-chui i2-keng ang5 ah.” tu2-a2-ho2 khi3 hou7 in chhin-ke thiann--tioh8, in chhin-ke ma7 chai-iann2 kong2 boe2-chui hoan2-ang5 chiu7-si7 sek8 ah, tioh8 ai3 thai5 ah, in chit e5 chhin-ke in-ui7 kiann-si2, kiann--e5 khi3 hou7 lang5 thai5 khi3, chiu7 thau-thau-a2 chau2 khi3 bih in, in kiann2 thiann tioh8 ku7-a2 teh kong2 in lau7-pe7 boe2-chui i2-keng hoan2-ang5 ah, chiah siunn7 kong2 beh ka7 khoann3-mai7--e5, chit8-e7-a2 giah8-thau5 soah bo5 khoann3--e5 tioh8 in lau7-pe7, tak8 e5 chiu7 khai-si2 tit8-tit8 chhoe7, long2 chhoe7 be7 tioh8, chiok-chiok chha-put-to chhoe7 chit8 le2-pai3 goa7, chiah khi3 chhoe7 tioh8, tan2 kau3 chhoe7 tioh8 e5 si5-chun7, in lau7-pe7 kho2-leng5 si7 bo5 chiah8 i2-keng iau-si2 ah, si-the2 ma7 i2-keng noa7 ah, bah ma7 chhau3 khi3--ah, koh sinn-thang5, i2-keng si7 be7 eng7--e5 chiah8--e5 ah."
        ],
        [
          "當時得尋老父的時，逐个攏有一腳布袋，彼布袋是用彼號油麻做的，想講尋著老父的時陣，卜用布袋共袋轉來刣，那會知影尋著的時，老父已經枵死啊，肉麼爛去啊，用e5食e5啊，彼个時陣，逐个就得哭，哭講失去一塊肉通食。就chuann5-a2卜轉來，轉來的時陣，抵抵仔天得落雨，逐个驚e5身軀沃著雨，就將彼號布袋倒凹，chuann5-a2共戴e5頭殼來遮著雨，那行那哭。",
          "tong-si5 in teh chhoe7 in lau7-pe7 e5 si5, in tak8 e5 long2 u7 chit8 kha pou3-te7, he pou3-te7 si7 eng7 hit ho7 iu5-moa5 cho3 e5, siunn7 kong2 chhoe7 tioh8 lau7-pe7 e5 si5-chun7, beh eng7 pou3-te7 ka7 te7 tng2 lai5 thai5, na2 e7 chai-iann2 chhoe7 tioh8 e5 si5, in lau7-pe7 i2-keng iau-si2 ah, bah ma7 noa7 khi3--ah, be7 eng7--e5 chiah8--e5 ah, hit e5 si5-chun7, tak8 e5 chiu7 teh khau3, khau3 kong2 sit khi3 chit8 te3 bah thang chiah8. chiu7 choann5-a2 beh tng2--lai5, tng2--lai5 e5 si5-chun7, tu2-tu2-a2 thian teh loh8-hou7, tak8 e5 kiann--e5 seng-khu ak tioh8 hou7, chiu7 chiong hit ho7 pou3-te7 to3-thap, choann5-a2 ka7 ti3--e5 thau5-khak lai5 jia tioh8 hou7, na2 kiann5 na2 khau3."
        ],
        [
          "所以講，今也的人得做喪事的時，孝男孝女攏麼穿麻戴孝就是安呢來的。",
          "sou2-i2 kong2, chit-ma2 e5 lang5 teh choe3 song-su7 e5 si5, hau3-lam5 hau3-li2 long2 ma7 chheng7 moa5 tai3 hau3 chiu7-si7 an2-ni lai5 e5."
        ]
      ],
      "篇名": "穿麻帶孝的由來"
    }
  ]
}
