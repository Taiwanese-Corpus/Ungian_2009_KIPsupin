{
  "作者": "林張绣緞",
  "出版年": "2000",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "咱人呼，古早呼，卜這个，來轉世的時呼，就是講，若準講…卜來出世的時，合閻羅王相結拜三兄弟，啊這三兄弟呼，就是二个，一个伊有去得著道就去做閻羅王，二个卜來轉世的時呼，伊就…結拜兄弟閻羅王問講：「你卜出世做啥？」伊講：「我出世一个好額人，有財產幾仔千租的好額人。」啊一个講：「我普通人，有福就好。」",
          "lan2 lang5 honnh, kou2-cha2 honnh, beh chit e5, lai5 choan2-se3 e5 si5 honnh, chiu7-si7 kong2, na7-chun2 kong2… beh lai5 chhut-si3 e5 si5, kap Giam5-lo5-ong5 sio kiat pai3 sann hiann-ti7, a chit sann hiann-ti7 honnh, chiu7-si7 in nng7 e5, chit8 e5 i u7 khi3 tit tioh8 to7 chiu7 khi3 cho3 Giam5-lo5-ong5, nng7 e5 beh lai5 choan2-se3 e5 si5 honnh, i chiu7…in  kiat-pai3 hiann-ti7 Giam5-lo5-ong5 mng7 kong2: “li2 beh chhut-si3 cho3 siann2?” i kong2: “goa2 chhut-si3 chit8 e5 ho2-giah8-lang5, u7 chai5-san2 kui2-na7 chheng chou e5 ho2-giah8-lang5.” a chit8 e5 kong2: “goa2 phou2-thong-lang5, u7 hok to7 ho2.”"
        ],
        [
          "哦，啊伊就有一屆…就來出世就有影哦！伊就幾仔千租，做田人足好額幾仔千租，啊一人手面趁食安呢。哦，啊伊就，查某子呼就叫伊講咱同年來嫁予伊的，好額人彼个做新婦安呢。啊散赤人這个呼，伊呼手面趁食，毋過人伊就是有食福，伊就食真好。啊伊嫁去兜，伊就共老父仔講：「哦，阿爸、阿爸，阮厝呼，倒予豬食的，比這較油[口+留]。」啊伊攏食一个菜頭囊仔、鹹菜，鹹酸苦[漸^食]安呢，伊講：「我幾仔千租，那有可能輸您老父手面趁食？！」伊講：「有影哦！無你後擺呼，你去阮老父彼食飯看覓啊leh，你赫早去，十一點就去食。」有影彼下晝食飯，十一點去食的飯講比兜的年節仔食較豐沛，伊講：「是毋是您兜今仔日做忌？」伊講：「無啊阮厝今仔日亦無做忌！」今也擱去呼，換十二點，十二點去，一下去，坐咧，仝下食飯，亦是仝款赫爾仔豐沛。伊轉來就共新婦講：「嗯，安呢有影，您老父手面趁食，你安若會食赫好？啊我食到安呢鹹酸苦[漸^食]。」彼暗就叫新婦講：「去掠一隻雞來刣！捾一个酒。我eng5暗呼，卜來食一个較豐沛，配酒安呢。」哇！食彼隻雞煞予雞骨頭骾死去。骾死去呼，伊就去彼个陰間共閻羅王講，講：「你這个同年，你實在 謳咾lih，咱猶一个同年的，伊安呢手面趁食，三頓食赫油so食赫好，我安呢食到鹹酸苦[漸^食]，刣一隻雞家己飼的卜來食，啊就雞骨頭共我骾死來遮。」伊講：「啊你卜出世的時呼，我問你愛啥？你講：『我愛幾仔千租好額人。』啊人伊是講伊卜福就好哦，伊無講卜愛幾仔千租哦！」所以講，咱人呼，有福就無財，有財就無福，攏免怨嘆。",
          "ouh, a i chiu7 u7 chit8 pai2…chiu7 lai5 chhut-si3 chiu7 u7-iann2 ouh! i chiu7 kui2-na7 chheng chou, cho3-chhan5-lang5 chiok ho2-giah8 kui2-na7 chhian chou, a chit8 lang5 chhiu2-bin7 than3-chiah8 an2-ni. ou5, a i chiu7, in cha-bou2-kiann2 honnh to7 kio3 i kong2 lan2 tang5-ni5 lai5 ke3 hou7 i e5, ho2-giah8-lang5 hit e5 choe3 sim-pu7 an2-ni. a san3-chhiah-lang5 chit e5 honnh, i honnh chhiu2-bin7 than3-chiah8, m7-koh lang5 i chiu7-si7 u7 chiah8-hok, i chiu7 chiah8 chin ho2. a i ke3 khi3 in tau, i chiu7 ka7 in lau7-pe7-a2 kong2: “ouh, a-pa, a-pa, goan2 chhu3 honnh, to2 hou7 ti chiah8 e5, pi2 che khah iu5 lioh.” a i long2 chiah8 chit8 e5 chhai3-thau5-long-a2, kiam5-chhai3, kiam5 sng khou2 chiann2 an2-ni, i kong2:  “goa2 kui2-na7 chheng chou, na2 u7 kho2-leng5 su lin2 lau7-pe7 chhiu2-bin7 than3-chiah8? !” i kong2: “u7-iann2 ou5! bo5 li2 au7-pai2 honnh, li2 khi3 gun2 lau7-pe7 hia chiah8-png7 khoann3-mai7-a--leh, li2 mai3 hiah cha2 khi3, chap8-it tiam2 chiu7 khi3 chiah8.” u7-iann2 hit e7-tau3 chiah8-png7, chap8-it tiam2 khi3 chiah8 e5 png7 kong2 pi2 in tau e5 ni5-choeh-a2 chiah8 kah phong-phai3, i kong2: “si7 m7 si7 lin2 tau kin-a2-jit8 choe3-ki7?” i kong2: “bo5--ah goan2 chhu3 kin-a2-jit8 iah8 bo5 choe3-ki7!” chit-ma2 koh khi3 honnh, oann7 chap8-ji7 tiam2, chap8-ji7 tiam2 khi3, chit8-e7 khi3, che7 leh, kang5 e7 chiah8-png7, ia7 si7 kang5-khoan2 hiah-nih-a2 phong-phai3. i tng2--lai5 chiu7 ka7 in sim-pu7 kong2: “m3, an2-ni u7-iann2, lin2 lau7-pe7 chhiu2-bin7 than3-chiah8, li2 an2-choann2 e7 chiah8 hiah ho2? a goa2 chiah8 kau3 an2-ni kiam5 sng khou2 chiann2.” hit am3 chiu7 kio3 in sim-pu7 kong2: “khi3 liah8 chit8 chiah ke lai5 thai5! koann7 chit8 e5 chiu2. goa2 eng5-am3 honnh, beh lai5 chiah8 chit8 e5 khah phong-phai3, phoe3 chiu2 an2-ni.” oah! chiah8 hit chiah ke soah hou7 koe kut-thau5 ke5 si2 khi3. ke5 si2 khi3 honnh, i chiu7 khi3 hit e5 im-kan ka7 Giam5-lo5-ong5 kong2, kong2: “li2 chit e5 tang5-ni5, li2 sit8-chai7 be7 o-lo2--lih, lan2 iau2 chit8 e5 tang5-ni5 e5, i an2-ni chhiu2-bin7 than3-chiah8, sann tng3 chiah8 hiah iu5 so chiah8 hiah ho2, goa2 an2-ni chiah8 kau3 kiam5 sng khou2 chiann2, thai5 chit8 chiah ke ka-ki7 chhi7 e5 beh lai5 chiah8, a to7 koe kut-thau5 ka7 goa2 ke5 si2 lai5 chia.” i kong2: “a li2 beh chhut-si3 e5 si5 honnh, goa2 mng7 li2 ai3 siann2? li2 kong2: “goa2 ai3 kui2-na7 chheng chou ho2-giah8-lang5.” a lang5 i si7 kong2 i beh hok to7 ho2--ou5, i bo5 kong2 beh ai3 kui2-na7 chheng chou ou5!” sou2-i2 kong2, lan2 lang5 honnh, u7 hok chiu7 bo5 chai5, u7 chai5 chiu7 bo5 hok, long2 bian2 oan3-than3."
        ]
      ],
      "篇名": "有財無福，有福無財"
    }
  ]
}
