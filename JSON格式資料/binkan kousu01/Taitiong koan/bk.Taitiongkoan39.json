{
  "作者": "葉士杰",
  "出版年": "1995",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "較早有二个兄弟仔，大兄娶某彼一暗，小弟就走到厝邊仔就放火燒這个草棚，因為是稻草啊，火啊真火、真猛安呢，哦啊逐个就去救火，啊小弟煞旋入去這个新娘房啦，因為以前是相親啦，見過面亦是一屆、二屆而已爾，啊二兄弟的面容、體材麼攏真仝款啦，啊這个新娘仔就無共懷疑。哇！就安呢這个小弟就合阿嫂就發生關係啊。",
          "khah cha2 u7 nng7 e5 hiann-ti7-a2, toa7-hiann chhoa7-bou2 hit chit8 am3, sio2-ti7 chiu7 chau2 kau3 chhu3-pinn-a2 chiu7 pang3-he2 sio chit e5 chhau2-pinn5, in-ui7 si7 tiu7-chhau2 ah, hoe2-a2 chin hoe2, chin beng2 an2-ni, ou5 ah tak8 e5 chiu7 khi3 kiu3-hoe2, a in sio2-ti7 soah soan jip8 khi3 chit e5 sin-niu5-pang5 lah, in-ui7 i2-cheng5 si7 siong3-chhin lah, kinn3 koe3 bin7 ia7 si7 chit8 pai2, nng7 pai2 ji5-i2 ni2, a nng7 hiann-ti7 e5 bin7-iong5, the2-chai5 ma7 long2 chin kang5-khoan2 lah, a chit e5 sin-niu5-a2 chiu7 bo5 ka7 hoai5-gi5. oah! chiu7 an2-ni chit e5 sio2-ti7 to7 kap in a-so2 chiu7 hoat-seng koan-he7 ah."
        ],
        [
          "啊等到逐个將這个草棚的火拍滅了後，大兄就轉到房間，哦啊就準備卜合太太這个辦事啊，太太就講啊：「抵仔火燒草棚的時啊你才安呢偷偷仔走轉來，啊那會赫緊，無偌久的時間爾你又擱想愛啊？」哇！翁安呢聽著講，這原來啊就是小弟使詐想出來的，啊這个「家醜啊不可外揚啦」，阿兄就忍落來啊[口+留]。",
          "a tan2 kau3 tak8 e5 chiong chit e5 chhau2-pinn5 e5 hoe2 phah biat8 liau2-au7, in toa7-hiann chiu7 tng2 kau3 pang5-keng, ou5 ah to7 chun2-pi7 beh kap thai3-thai3 chit e5 pan7-su7 ah, in thai3-thai3 to7 kong2--a:  “tu2-a2 hoe2-sio chhau2-pinn5 e5 si5-a2 li2 chiah an2-ni thau-thau-a2 chau2--tng2-lai5, a na2 e7 hiah kin2, bo5 loa7 ku2 e5 si5-kan nia5 li2 iu7 koh siunn7 ai3 ah?” oah! in ang an2-ni thiann tioh8 kong2, che goan5-lai5 ah chiu7-si7 in sio2-ti7 su2 cha3 siunn7--chhut-lai5 e5, a chit e5 “ka-chhiu2 ah put-kho2 goa7-iong5 lah” , in a-hiann chiu7 lun2--loh8-lai5 a lioh."
        ],
        [
          "第二年換到小弟娶某。有一工，老父愛這个第二子鎮上上收租啦，收租是二兄弟仔輪流的啦呼，啊這年抵仔輪著小弟仔安呢啦。哦阿兄就想講：「機會來啊。」彼一暗借題啊行去弟婦仔的房間啦，就講啊：「您翁卜走的時啊有交代你啥物代誌無？」啊弟婦仔較白直啦，就搖頭講啊，講「無咧」。哦大伯仔就講啊[口+留]，講：「阮小弟卜走的時是有交代我啦，講你這个腹肚內的囝仔，脚手做猶未好，講愛叫我幫忙安呢。」哇！就安呢伊就合弟婦仔發生關係啊，猶擱連續幾仔暗。",
          "te7-ji7 ni5 oann7 kau3 in sio2-ti7 chhoa7-bou2. u7 chit8 kang, in lau7-pe7 ai3 chit e5 te7-ji7 kiann2 tin3-siong7 siong7 siu-chou lah, siu-chou si7 in nng7 hiann-ti7-a2 lun5-liu5 e5 lah honnh, a chit ni5 tu2-a2 lun5 tioh8 in sio2-ti7-a2 an2-ni lah. ouh in a-hiann chiu7 siunn7 kong2: “ki-hoe7 lai5 ah.” hit chit8 am3 chioh-toe5 ah kiann5 khi3 in te7-hu7-a2 e5 pang5-keng lah, to7 kong2--a: “lin2 ang beh chau2 e5 si5-a u7 kau-tai7 li2 siann2-mih8 tai7-chi3 bo5?” a in te7-hu7-a2 khah peh8-tit8 lah, chiu7 io5-thau5 kong2 ah, kong2 “bo5 leh”. ouh in toa7-peh-a2 to7 kong2--a lioh, kong2: “goan2 sio2-ti7 beh chau2 e5 si5 si7 u7 kau-tai7 goa2 lah, kong2 li2 chit e5 pak-tou2 lai7 e5 gin2-a2, kha-chhiu2 cho3 iau2-boe7 ho2, kong2 ai3 kio3 goa2 pang-bang5 an2-ni.” oah! chiu7 an2-ni i to7 kap in te7-hu7-a2 hoat-seng koan-he7 ah, iau2 koh lian5-soa3 kui2-a2 am3."
        ],
        [
          "啊當這个小弟仔收完租轉來的時啊，哦啊擋稠就卜合太太行這个周公之禮啊，但太太啊責怪翁講：「你卜走的時，好佳哉有阿伯仔來幫忙，抑若無將來囝仔出世就減這个脚手、無完全。」哇！小弟仔聽了，知影這是阿兄的傑作。非常生氣，告到老父仔彼去。哇！老父仔聽著足生氣e5，講：「一个人放火燒草棚；啊一人就假好心幫忙啦！」哦，氣到安呢大罵啦，罵二兄弟仔講：「攏是這个漦款」安呢，啊氣到安呢煞破病不起，過無偌久啊老父就到閻羅王彼報到安呢啦。",
          "a tann in chit e5 sio2-ti7-a2 siu oan5 chou--tng2-lai5 e5 si5-a2, ou5 ah tong3 be7 tiau5 to7 beh kap in thai3-thai3 kiann5 chit e5 Chiu-kong chi le2 ah, tan7 in thai3-thai3 ah chek-koai3 in ang kong2: “li2 beh chau2 e5 si5, ho2-ka-chai3 u7 a-peh-a2 lai5 pang-bang5, a2 na7-bo5 chiong-lai5 gin2-a2 chhut-si3 chiu7 kiam2 chit e5 kha-chhiu2, bo5 oan5-choan5.” oa! in sio2-ti7-a2 thiann liau2, chai-iann2 che si7 in a-hiann e5 kiat8-chok. hui-siong5 siunn7-khi3, ko3 kau3 in lau7-pe7-a2 hia khi3. oah! in lau7-pe7-a2 thiann tioh8 chiok siunn7-khi3--e5, kong2:  “chit8 e5 lang5 pang3-he2 sio chhau2-pinn5; a chit8 lang5 chiu7 ke2-ho2-sim pang-bang5 lah!” ouh, khi3 kau3 an2-ni toa7 me7 lah, ma7 in nng7 hiann-ti7-a2 kong2:  “long2 si7 chit e5 siau5 khoan2” an2-ni, a khi3 kau3 an2-ni soah phoa3-pinn7 put khi2, ke3 bo5 loa7 ku2 ah in lau7-pe7 chiu7 kau3 Giam5-lo5-ong5 hia po3-to3 an2-ni lah."
        ]
      ],
      "篇名": "攏是這款"
    }
  ]
}
