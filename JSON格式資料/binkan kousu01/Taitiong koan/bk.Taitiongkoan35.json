{
  "作者": "許綉環",
  "出版年": "1995",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "古早有一條故事啦，啊彼个一个一寡鳥仔啦，啊一隻虎咬羊去佇彼山頂哪，鳥仔去食伊的肉，啊食著。啊這个鳥仔雄會曉聽鳥仔話啦，啊伊就來叫這个鳥仔雄，講：「鳥仔雄！鳥仔雄！內山虎咬羊啦呼，你分肉，阮分腸啦！」分彼腸仔鳥仔卜食。",
          "kou2-cha2 u7 chit8 tiau5 kou3-su7 lah, a hit e5 chit8 e5 chit8 koa2 chiau2-a2 lah, a chit8 chiah hou2 ka7 iong5 khi3 ti7 hit soann-teng2-na2, chiau2-a2 khi3 chiah8 i e5 bah, a chiah8 be7 tioh8. a chit e5 Chiau2-a2-hiong5 e7-hiau2 thiann chiau2-a2 oe7 lah, a i chiu7 lai5 kio3 chit e5 Chiau2-a2-hiong5, kong2: “Chiau2-a2-hiong5! Chiau2-a2-hiong5! lai7-soann hou2 ka7 iunn5 lah honnh, li2 pun bah, gun2 pun chhiang5 lah!” pun he tng5-a2 chiau2-a2 beh chiah8."
        ],
        [
          "啊這个鳥仔雄呼，就去內山看啦呼，講e5成實啊咬一隻虎咬一隻羊仔去佇彼，啊伊就歸隻就安共伊背轉來。啊彼的鳥仔毋就受氣，講：「我是卜報你提肉來食，啊彼的腸仔毋予阮食，啊你歸隻羊仔煞共阮背轉去。」",
          "a chit e5 Chiau2-a2-hiong5 honnh, chiu7 khi3 lai7-soann khoann3 lah honnh, kong2--e5 chiann5-sit8-a2 ka7 chit8 chiah hou2 ka7 chit8 chiah iunn5-a2 khi3 ti7 hit, a i chiu7 kui chiah chiu7 an2 ka7 i phainn7--tng2-lai5. a hit e5 chiau2-a2 m7 to7 siu7-khi3, kong2: “goa2 si7 beh po3 li2 theh8 bah lai5 chiah8, a hit e5 tng5-a2 m7 hou7 gun2 chiah8, a li2 kui chiah iunn5-a2 soah ka7 goan2 phainn7--tng2-khi3.”"
        ],
        [
          "啊後擺就想卜共這个鳥仔雄報復啦，啊這个鳥仔就擱再來共伊叫：「鳥仔雄！鳥仔雄！內山虎咬羊啦呼，啊你分肉，阮分腸啦。」叫伊擱去背彼隻羊仔轉來食啦呼。啊去就是這个鳥仔卜共伊報復，啊抵仔人拍死人佇彼，啊來騙這个鳥仔雄去啦，啊這个鳥仔雄去呼，去看e5呼，啊抵仔警察得掠無人啦，啊抵仔去掠著這个鳥仔雄，講：「這个人你拍死的。」啊伊講：「毋是啦，這我無拍死，我是冤枉的啦。」啊伊講：「無你那會來遮創啥？來遮得看這个人？」伊講：「我就是鳥仔叫我講……」騙伊來啦，叫伊講內山虎咬一隻羊仔佇彼，叫伊來提羊仔肉倒去食啦。",
          "a au7-pai2 chiu7 siunn7 beh ka7 chit e5 Chiau2-a2-hiong5 po3-hok8 lah, a chit e5 chiau2-a2 chiu7 koh chai3 lai5 ka7 i kio3: “Chiau2-a2-hiong5! Chiau2-a2-hiong5! lai7-soann hou2 ka7 iunn5 lah honnh, a li2 pun bah, gun2 pun chhiang5 lah.” kio3 i koh khi3 phainn7 hit chiah iunn5-a2 tng2 lai5 chiah8 lah honnh. a khi3 chiu7-si7 chit e5 chiau2-a2 beh ka7 i po3-hok8, a tu2-a2 lang5 phah si2 lang5 ti7 hit, a lai5 phian3 chit e5 Chiau2-a2-hiong5 khi3 lah, a chit e5 Chiau2-a2-hiong5 khi3 hou, khi3 khoann3--e5 honnh, a tu2-a2 keng2-chhat teh liah8 bo5 lang5 lah, a tu2-a2 khi3 liah8 tioh8 chit e5 Chiau2-a2-hiong5, kong2:  “chit e5 lang5 li2 phah si2 e5.” a i kong2:  “m7 si7 lah, che goa2 bo5 phah si2, goa2 si7 oan-ong2 e5 lah.” a i kong2: “bo5 li2 na2 e7 lai5 chia chhong3-siann2? lai5 chia teh khoann3 chit e5 lang5?” i kong2: “goa2 chiu7-si7 chiau2-a2 kio3 goa2 kong2……” phian3 i lai5 lah, kio3 i kong2 lai7-soann hou2 ka7 chit8 chiah iunn5-a2 ti7 hia, kio3 i lai5 theh8 iunn5-a2 bah to3 khi3 chiah8 lah."
        ],
        [
          "啊這个警察就講：「敢有影？你抑會曉聽鳥仔話？」啊毋才講去共伊創一寡這米，卜予這个鳥仔食，啊米擱共伊浸水，浸彼鹽水，浸到鹹鹹，啊才敥予鳥仔食，啊才叫這个鳥仔雄來聽話啦呼，講：「伊彼的鳥仔得講啥物話啦？」啊這个鳥仔雄講：「彼鳥仔呼講這米好食是好食啦呼，毋過較鹹一屑啦。」啊這个警察才想講：「啊安呢有影啦，安有影伊是冤枉的啦。」就是較早共掠彼隻羊仔來食，啊彼腸仔無予彼的鳥仔食，啊今也這的鳥仔卜報復啊共伊騙來。",
          "a chit e5 keng2-chhat chiu7 kong2: “kam2 u7-iann2? li2 a2 e7-hiau2 thiann chiau2-a2 oe7?” a m7 chiah kong2 khi3 ka7 i chhong3 chit8 koa2 che bi2, beh hou7 chit e5 chiau2-a2 chiah8, a bi2 koh ka7 i chim3 chui2, chim3 he iam5-chui2, chim3 kau3 kiam5-kiam5, a chiah ia7 hou7 chiau2-a2 chiah8, a chiah kio3 chit e5 Chiau2-a2-hiong5 lai5 thiann-oe7 lah honnh, kong2: “i hit e5 chiau2-a2 teh kong2 siann2-mih8 oe7 lah?” a chit e5 Chiau2-a2-hiong5 kong2: “he chiau2-a2 honnh kong2 che bi2 ho2-chiah8 si7 ho2-chiah8 lah honnh, m7-koh khah kiam5 chit8-sut--lah.” a chit e5 keng2-chhat chiah siunn7 kong2: “a an2-ni u7-iann2 lah, an2 u7-iann2 i si7 oan-ong2 e5 lah.” chiu7-si7 khah cha2 ka7 liah8 hit chiah iunn5-a2 lai5 chiah8, a he tng5-a2 bo5 hou7 hit e5 chiau2-a2 chiah8, a chit-ma2 chit e5 chiau2-a2 beh po3-hok8 ah ka7 i phian3 lai5."
        ]
      ],
      "篇名": "鳥仔雄"
    }
  ]
}
