{
  "作者": "黃元順",
  "出版年": "1997",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "佇這个大陸陝西呼，彼有三个兄弟仔，猶然是咱仝款咱姓黃的，啊因為、佇大陸就是佇彼、彼陣仔有裝這尊的這个號做金身起來安呢！啊毋就干若講號做譬如講有的就摻彼號hit chiong2過去臺灣，干若去彼生活猶然[禾+黑]喲，「啊咱住遮，咱生活無介好，無好咱麼來去呀。」啊就安三个兄弟仔招招咧講好啊抑無咱過來臺灣。啊就安自從這尊九天玄女的這个金身伊猶然帶對咱這个臺灣來。",
          "ti7 chit e5 tai7-liok8 Siam2-se honnh, hia u7 sann e5 hiann-ti7-a2, oan5-a2 si7 lan2 kang5-khoan2 lan2 sinn3 Ng5--e5, a in-ui7 in, in ti7 tai7-liok8 chiu7-si7 in ti7 hia, hit-chun7-a2 in u7 chng chit chun e5 chit e5 ho7-cho3 kim-sin khi2--lai5 an2-ni! a m7 to7 kan-na7 kong2 ho7-cho3 phi3-ju5 kong2 u7 e5 chiu7 chham hit ho7 hit chiong2 koe3 khi3 Tai5-oan5, kan-na7 khi3 hia seng-oah8 oan5-a2 boe7 bai2-ioh, “a lan2 toa3 chia, lan2 seng-oah8 bo5 kai3 ho2, bo5 ho2 lan2 ma7 lai5-khi3 ia.” a to7 an2 sann e5 hiann-ti7-a2 chio-chio--leh kong2 ho2 ah a2-bo5 lan2 koe3 lai5 Tai5-oan5. a to7 an2 chu7-chiong5 chit chun Kiu2-thian-hian5-lu2 e5 chit e5 kim-sin i oan5-a2 toa3 tui3 lan2 chit e5 Tai5-oan5 lai5."
        ],
        [
          "啊臺灣來，伊對佗起山？就是咱本來咱塭寮這个有一个港，啊這个港較古早的時啊，是彼个一條這个腳踏溪呼透到彼出去，這水攏淹到到、卜到到咱腳踏遮來，因為咱遮有得偎、古早人講號做uann-pinn啦，uann-pinn就是船仔啦，hit chiong2、hit chiong2篷船啦。啊就安對、搭這个，對大陸陝西搭這个船過來咱、到咱塭寮遮上陸起來，啊咱塭寮上陸起來，彼陣仔的時，古早時代，咱這个塭寮透到到咱腳踏遮呼，是猶擱歸个攏一遍攏草埔啦，攏無啥物彼號啦，伊三个兄弟仔想想咧想講：「嗯，咱今也卜來收煞住這个所在，無啥適合咧，因為這个卜來住遮開墾呼，干若講咱麼這个金錢有限，抑無我看無咱擱拼較看內底深入來去。」才對佗去？伊才就安直接到這个大肚山頂，了後才就安起厝來住彼生活，住彼、講彼住、住彼差不多有佇e5十外年的中間。啊十外年的中間咧，住彼三兄弟仔，就住彼略仔干若講生活了略仔會使過，啊就會當過，啊就建置家後毋呼，啊建置家後，伊猶然企算講彼个大的講：「嗯，啊咱安呢三个住遮這个所在擱一直擱山頂，麼無講介、介理想咧，抑無咱擱來徙位。」啊才來徙來佗？徙來因為咱這个隔壁、隔壁溪，這條腳踏溪過壁過去彼爿，彼有一个溪洲仔，今也改村名號做龜壳村，啊原早的名號做溪洲仔。啊才來住彼爿，啊住彼爿彼陣，伊彼爿彼就有田較濟，有田得予人贌，較早有田得予人贌，三个兄弟仔就去贌田來耕作，啊贌田來耕種，直直耕作、耕作、耕作到一段時間呼，啊了後這个大的想講：「嗯，啊咱三个兄弟仔干單住遮直直做這的，今也囝仔會出頭，尚且擱再號做的時陣，你囝仔出頭，生活著愛、愛較加落去啊，抑無……這是無，這爿遮予您二个住遮做，啊我徙過來腳踏。」啊才來、才來徙過來這咱腳踏住的，就安徙過來腳踏。大的咧，伊想講：「嗯，啊我當卜來腳踏，啊這尊神就由我大的得保管，我著愛順續帶來去啊咧。」啊就安帶來咱腳踏，啊帶來咱腳踏，伊起起來，來住佗？住佇咱遮咱遮無一个頂庄合下庄，伊住佇下庄。啊就安來住遮生活、生活，生活了後，經過一段的時間，有抵著這个下頭，這个號做……彼陣來咱遮的時，啊毋就算講、算講起頭是個人的人家神，了後來庄e5想講：「這个就算常神，這个咱庄e5需要就來共養起來彼號咧。」啊才落去共彼號，啊才落去關童，猶然有童乩，啊亦有得予人請教，予人問這的地方的種種，這的……，譬如講囝仔啥無抵好啦、啥物貨啥種種，攏有得予人問。",
          "a Tai5-oan5 lai5, i tui3 to2 khi2-san? chiu7-si7 lan2 pun2-lai5 lan2 Un-liau5 chit e5 u7 chit8 e5 kang2, a chit e5 kang2 khah kou2-cha2 e5 si5-a2, si7 hit e5 chit8 tiau5 chit e5 Kha-tah8-khe honnh thau3 kau3 hia chhut--khi3, che chui2 long2 im kah kau3, beh kah kau3 lan2 Kha-tah8 chia lai5, in-ui7 lan2 chia u7 teh oa2, kou2-cha2-lang5 kong2 ho7-cho3 oann-pinn lah, oann-pinn chiu7-si7 chun5-a2 lah, hit chiong2, hit chiong2 phang5-chun5 lah. a in to7 an2 tui3, tah chit e5, tui3 tai7-liok8 Siam2-se tah chit e5 chun5 koe3 lai5 lan2, kau3 lan2 Un-liau5 chia chiunn7-liok8--khi2-lai5, a lan2 Un-liau5 chiunn7-liok8--khi2-lai5, hit-chun7-a2 e5 si5, kou2-cha2 si5-tai7, lan2 chit e5 Un-liau5 thau3 kah kau3 lan2 Kha-tah8 chia honnh, si7 iah-koh kui e5 long2 chit8 pian3 long2 chhau2-pou lah, long2 bo5 siann2-mih8 hit-ho7 lah, i sann e5 hiann-ti7-a2 siunn7-siunn7--leh siunn7 kong2: “m3, lan2 chit-ma2 beh lai5 siu-soah toa3 chit e5 sou2-chai7, bo5 siann2 sek-hap8 leh, in-ui7 chit e5 beh lai5 toa3 chia khai-khun2 honnh, kan-na7 kong2 lan2 ma7 chit e5 kim-chinn5 iu2-han7, a2 bo5 goa2 khoann3 bo5 lan2 koh piann3 khah khoann3 lai7-te2 chhim-jip8 lai5-khi3.” chiah tui3 to2 khi3? i chiah to7 an2 tit8-chiap kau3 chit e5 Toa7-tou7 soann-teng2, liau2-au7 chiah to7 an2 khi2-chhu3 lai5 toa3 hia seng-oah8, toa3 hia, kong2 hia toa3, toa3 hia chha-put-to u7 ti7 e5 chap8 goa7 ni5 e5 tiong-kan. a chap8 goa7 ni5 e5 tiong-kan leh, toa3 hit sann hiann-ti7-a2, chiu7 toa3 hia lioh8-a2 kan-na7 kong2 seng-oah8 liau2 lioh8-a2 e7-sai2 ke3, a to7 e7-tang3 ke3, a to7 kian3-ti3 ke-au7 m7 honnh, a kian3-ti3 ke-au7, i oan5-a2 khia7-sng3 kong2 in hit e5 toa7--e5 kong2: “m3, a lan2 an2-ni sann e5 toa3 chia chit e5 sou2-chai7 koh it-tit8 koh soann-teng2, ma7 bo5 kong2 kai3, kai3 li2-siong2 leh, a2 bo5 lan2 koh lai5 soa2-ui7.” a chiah lai5 soa2 lai5 to2? soa2 lai5 in-ui7 lan2 chit e5 keh-piah, keh-piah khe, chit tiau5 Kha-tah8-khe koe3 piah koe3 khi3 hit peng5, hia u7 chit8 e5 khoe-chiu-a2, chit-ma2 kai2 chhoan-mia5 ho7-cho3 Ku-khak-chhoan, a goan5-cha2 e5 mia5 ho7-cho3 Khe-chiu-a2. a chiah lai5 toa3 hit peng5, a toa3 hit peng5 hit chun7, i hit peng5 hia to7 u7 chhan5 khah che7, u7 chhan5 teh hou7 lang5 pak8, khah cha2 u7 chhan5 teh hou7 lang5 pak8, sann e5 hiann-ti7-a2 chiu7 khi3 pak8-chhan5 lai5 keng-choh, a pak8-chhan5 lai5 keng-cheng3, tit8-tit8 keng-choh, keng-choh, keng-choh kau3 chit8 toann7 si5-kan honnh, a liau2-au7 in chit e5 toa7--e5 siunn7 kong2: “m3, a lan2 sann e5 hiann-ti7-a2 kan-ta toa3 chia tit8-tit8 choe3 chit e5, chit-ma2 gin2-a2 e7 chhut-thau5, siong7-chhiann2 koh chai3 ho7-cho3 e5 si5-chun7, li2 gin2-a2 chhut-thau5, seng-oah8 tioh8 ai3, ai3 khah ke--loh8-khi3 ah, a2-bo5 ……che si7 bo5, chit peng5 chia hou7 lin2 nng7 e5 toa3 chia choe3, a goa2 soa2 koe3 lai5 Kha-tah8.” a chiah lai5, chiah lai5 soa2 koe3 lai5 che lan2 Kha-tah8 toa3 e5, chiu7 an2 soa2 koe3 lai5 Kha-tah8. toa7--e5 leh, i siunn7 kong2: “m3, a goa2 tann beh lai5 Kha-tah8, a chit chun sin5 chiu7 iu5 goa2 toa7--e5 teh po2-koan2, goa2 tioh8 ai3 sun7-soa3 toa3 lai5-khi3 ah leh.” a to7 an2 toa3 lai5 lan2 Kha-tah8, a toa3 lai5 lan2 Kha-tah8, i khi2--khi2-lai5, lai5 toa3 to2? toa3 ti7 lan2 chia lan2 chia bo5 chit8 e5 Teng2-chng kap E7-chng, i toa3 ti7 E7-chng. a to7 an2 lai5 toa3 chia seng-oah8, seng-oah8, seng-oah8 liau2-au7, keng-ke3 chit8 toann7 e5 si5-kan, u7 tu2 tioh8 chit e5 e7-thau5, chit e5 ho7-cho3 …… hit chun7 lai5 lan2 chia e5 si5, a m7 chiu7 sng3-kong2, sng3-kong2 khi2-thau5 si7 in ko3-jin5 e5 jin5-ke-sin5, liau2-au7 lai5 chng--e5 siunn7 kong2: “chit e5 chiu7 sng3 siong5-sin5, chit e5 lan2 chng--e5 su-iau3 chiu7 lai5 ka7 iunn2--khi2-lai5 hit-ho7 leh.” a chiah loh8 khi3 ka7 hit-ho7, a chiah loh8 khi3 koan-tang5, oan5-a2 u7 tang5-ki, a ia7 u7 teh hou7 lang5 chheng2-kau3, hou7 lang5 mng7 chit e5 toe7-hng e5 chiong2-chiong2, chit e5……,phi3-ju5 kong2 gin2-a2 siann2 bo5 tu2-ho2 lah, siann2-mih8 hoe3 siann2 chiong2-chiong2, long2 u7 teh hou7 lang5 mng7."
        ],
        [
          "啊了後，才下頭才發生這个號做、號做「萬生反」，啊「萬生反」是安怎那會講號做萬生反？因為伊彼个賊頭的名號做「萬生」，啊萬生咱才會聽著講，這个、這个hit chiong2 e5賊尾佇得喊喝，逐个就安自彼个號做伊的這个頭兄的這个名提起來號做「萬生反」。對下頭一直反、一直反，反到到咱溪州仔來，啊到溪洲仔來的中間咧，彼陣仔咱、咱遮毋就開始神就、進前幾仔工前就神就發起來就講，講呼：「這幾工內有這个賊尾會到咱遮來，咱，需要逐个愛進行，緊來提防，無提防啊，恐驚您若去予過來呼，咱、咱佇遮得生活的這的這號你就歸个攏無了了去，去予賊尾搶了了去。」啊就安庄e5這的頭人就趕緊哦來招集一寡，這的這號啊落去佈置。一方面神明的靈威共咱鬥彼號，啊才緊落e5，這條腳踏溪才落e5開始有的落e5拄埤仔，落e5拄予深起來，無愛予彼爿賊尾，予伊當過來。啊安呢生咧，咱這爿咧卜用啥物人通好合賊尾擋，賊尾是赫爾成濟人咧，啊因為啊卜用安呢你共伊推無法度通共伊推，咱就是愛靠神的威力啊啦。啊靠神的威力，彼陣咱庄e5呼有七、八个猶然有去當過隘勇過，隘勇就是今也咱講兵仔啦，古早是講號做隘勇。啊因為彼陣仔的時呼，猶然有銃呢，彼陣的銃彼个銃是號做板槽，板槽伊彼是咯點火藥啊才予、予、予尹拍去安呢。因為咱遮有七、八支銃，啊才配合著神明，開始落e5犒軍，啊每一戶啦，卜去犒軍的時爾爾，攏一定愛一碗的這个白飯，同時安呢敥去安呢，啊敥彼碗白飯就是伊神、伊卜發伊的神威，落e5法力，落去、落去通卜合，予伊、予伊對方的這个賊兵看著講：「哦！啊這爿那會全全人安呢。」予伊會驚。啊所以拄、拄差不多一禮拜的中間，無法度通好過來啊，啊無法度通好過來，才對這个、這个大甲去毋，啊到大甲，大甲媽合這个號做貞節媽共伊拄稠咧毋，才無法度這个中間……所以伊號做萬生會反來到咱、咱這个地方呼，啊咱少許的一个這个腳、腳踏庄亦無城、亦無啥物貨、亦無兵，是安怎那有法度通好共抵抗這的賊兵？彼就是講咱這个九天玄女的這个神威猶然足彼號，啊彼陣仔來就開始，漸漸干若講就，就庄e5這的就是講：「抑無咱麼著來共用一个仔，呼廟宇予伊住啊。」啊用廟宇，尚起初彼陣猶擱，猶擱這个日本麼猶未來e5，彼陣是猶擱這个，彼號咱企算講抵、抵這个、這个鄭國姓來，來佔咱台灣了後彼个尾溜呼，啊才共起一間廟起到、伊、伊、伊這个齎這身神起來的人，就是因為伊住佇下庄、下庄了後才創佇下庄起一間彼號hit chiong2--e5，咱古早人企算講較勤儉，經費無講創到介舒適，抵仔像咱平常的厝安呢，土埆共疊疊咧安呢，啊就共[立+在]住彼。啊[立+在]了後彼陣仔，企算講今也眾人，今也來就私神變公神啊，公神就眾人逐个一五路來請教，來問種種啥貨安呢生的。",
          "a liau2-au7, chiah e7-thau5 chiah hoat-seng chit e5 ho7-cho3, ho7-cho3 “Ban7-seng-hoan2” , a “Ban7-seng-hoan2” si7 an2-choann2 na2 e7 kong2 ho7-cho3 Ban7-seng-hoan2? in-ui7 i hit e5 chhat8-thau5 e5 mia5 ho7-cho3 “Ban7-seng”, a Ban7-seng lan2 chiah e7 thiann tioh8 kong2, chit e5, chit e5 hit chiong2 e5 chhat8-boe2 ti7 teh han2-hoah, tak8 e5 chiu7 an2 chu7 hit e5 ho7-cho3 i e5 chit e5 thau5-hiann e5 chit e5 mia5 theh8 khi2 lai5 ho7-cho3 “Ban7-seng-hoan2”. tui3 e7-thau5 it-tit8 hoan2, it-tit8 hoan2, hoan2 kah kau3 lan2 Khe-chiu-a2 lai5, a kau3 Khe-chiu a2 lai5 e5 tiong-kan--leh, hit-chun7-a2 lan2, lan2 chia m7 to7 khai-si2 sin5 to7, chin3-cheng5 kui2-a kang cheng5 chiu7 sin5 chiu7 hoat--khi2-lai5 chiu7 kong2, kong2 honnh: “chit kui2 kang lai7 u7 chit e5 chhat8-boe2 e7 kau3 lan2 chia lai5, lan2, su-iau3 tak8 e5 ai3 chin3-heng5, kin2 lai5 the5-hong5, bo5 the5-hong5 ah, khiong2-kiann lin2 na7 khi3 hou7 koe3--lai5 honnh, lan2, lan2 ti7 chia teh seng-oah8 e5 chit e5 chit ho7 li2 chiu7 kui e5 long2 bo5 liau2-liau2 khi3, khi3 hou7 chhat8-be2 chhiunn2 liau2-liau2 khi3.” a to7 an2 chng--e5 chit e5 thau5-lang5 chiu7 koann2-kin2-ouh lai5 chio-chip8 chit8-koa2, chit e5 chit ho7-a loh8 khi3 pou3-ti3. chit8 hong-bin7 sin5-beng5 e5 leng5-ui ka7 lan2 tau3 hit-ho7, a chiah kin2 loh8--e5, chit tiau5 Kha-tah8-khoe chiah loh8--e5 khai-si2 u7 e5 loh8--e5 tu2 pi-a2, loh8--e5 tu2 hou7 chhim--khi2-lai5, bo5 ai3 hou7 hit peng5 chhat8-be2, hou7 i be7-tang3 koe3--lai5. a an2-ni-senn leh, lan2 chit peng5 leh beh eng7 siann2-mih8 lang5 thang ho2 kap chhat8-boe2 tong3, chhat8-boe2 si7 hiah-nih chiann5 che7 lang5 leh, a in-ui7 ah beh eng7 an2-ni li2 ka7 i tu bo5 hoat-tou7 thang ka7 i tu, lan2 chiu7-si7 ai3 kho3 sin5 e5 ui-lek8 ah lah. a kho3 sin5 e5 ui-lek8, hit-chun7 lan2 chng--e5 honnh u7 chhit, peh e5 oan5-a2 u7 khi3 tng koe3 ai3-iong2 ke3, ai3-iong2 chiu7-si7 chit-ma2 lan2 kong2 peng-a2 lah, kou2-cha2 si7 kong2 ho7-cho3 ai3-iong2. a in-ui7 in hit-chun7-a2 e5 si5 honnh, oan5-a2 u7 chheng3 neh, in hit-chun7 e5 chheng3 hit e5 chheng3 si7 ho7-cho3 pan2-cho5, pan2-cho5 i he si7 koh tiam2 he2-ioh8-a2 chiah hou7, hou7, hou7 in phah--khi3 an2-ni. in-ui7 lan2 chia u7 chhit, peh ki chheng3, a chiah phoe3-hap8 tioh8 sin5-beng5, khai-si2 loh8--e5 kho3-kun, a mui2 chit8 hou7 lah, beh khi3 kho3-kun e5 si5 nia7-nia7, long2 it-teng7 ai3 chit8 oann2 e5 chit e5 peh8-png7, tong5-si5 an2-ni ia7 khi3 an2-ni, a ia7 hit oann2 peh8-png7 chiu7-si7 i sin5, i beh hoat i e5 sin5-ui, loh8--e5 hoat-lek8, loh8--khi3, loh8 khi3 thang beh kap, hou7 i, hou7 i tui3-hong e5 chit e5 chhat8-peng khoann3 tioh8 kong2: “ouh! a chit peng5 na2 e7 choan5-choan5 lang5 an2-ni.” hou7 i e7 kiann. a2 sou2-i2 tu2, tu2 chha-put-to chit8 le2-pai3 e5 tiong-kan, bo5 hoat-tou7 thang ho2--koe3-lai5 ah, a bo5 hoat-tou7 thang ho2--koe3-lai5, chiah tui3 chit e5, chit e5 Tai7-kah khi3--m7, a kau3 Tai7-kah, Tai7-kah-ma2 kap chit e5 ho7-cho3 cheng-chiat-ma2 ka7 i tu2-tiau5 leh m7, chiah bo5 hoat-tou7 chit e5 tiong-kan ……sou2-i2 i ho7-cho3 Ban7-seng-hoe7 hoan2 lai5 kau3 lan2, lan2 chit e5 toe7-hng honnh, a lan2 sio2-khoa2 e5 chit8 e5 chit e5 Kha, Kha-tah8-chng ia7 bo5 siann5, ia7 bo5 siann2-mih8 hoe3, ia7 bo5 peng, si7 an2-choann2 na2 u7 hoat-tou7 thang ho2 ka7 ti2-khong3 chit e5 chhat8-peng? he chiu7-si7 kong2 lan2 chit e5 Kiu2-thian-hian5-lu2 e5 che e5 sin5-ui oan5-a2 chiok hit ho7, a hit-chun7-a2 lai5 chiu7 khai-si2, chiam7-chiam7 kan-na7 kong2 to7, to7 chng--e5 chit e5 chiu7-si7 kong2: “a2-bo5 lan2 ma7 tioh8 lai5 ka7 eng7 chit8 e5-a2, honnh bio7-u2 hou7 i toa3 ah.” a iong7 bio7-u2, siong7 khi2-chhou hit chun7 iau2-koh, iau2-koh chit e5 Jit8-pun2 ma7 iau2 be7 lai5--e5, hit chun7 si7 iau2-koh chit e5, hit ho7 lan2 khia7-sng3 kong2 tu2, tu2 chit e5, chit e5 Tenn7 Kok-sinn3 lai5, lai5 chiam3 lan2 Tai5-oan5 liau2-au7 hit e5 boe2-liu honnh, a chiah ka7 khi2 chit8 keng bio7 khi2 kau3, i, i, i chit e5 chah chit sian sin5 khi2--lai5 e5 lang5, chiu7-si7 in-ui7 i toa3 ti7 E7-chng, E7-chng liau2-au7 chiah chhong3 ti7 in E7-chng khi2 chit8 keng hit ho7 hit chiong2--e5, lan2 kou2-cha2-lang5 khia7-sng3 kong2 khah khin5-khiam7, keng-hui3 bo5 kong2 chhong3 kau3 kai3 su3-si3, tu2-a2 chhiunn7 lan2 peng5-siong5 e5 chhu3 an2-ni, thou5-kak ka7 thiap8-thiap8 leh an2-ni, a to7 ka7 chai7 toa3 hia. a chai7 liau2-au7 hit-chun7-a2, khia7-sng3 kong2 chit-ma2 cheng3-lang5, chit-ma2 lai5 chiu7 su-sin5 pian3 kong-sin5 ah, kong-sin5 chiu7 cheng3-lang5 tak8 e5 it ngou2-lou7 lai5 chheng2-kau3, lai5 mng7 chiong2-chiong2 siann2-hoe3 an2-ni-sinn e5."
        ],
        [
          "啊到彼陣仔開始咱中國合日本號做……毋知什麼條約，就咱臺灣獻予伊，啊獻予伊的時，日本就卜來共咱、共咱，管理咱臺灣。啊當然咱臺灣人有的就毋肯啊，毋肯有的抵抗，啊才有兵佇遮，有這个兵佇遮啊。啊咱就是咱的九天玄女的靈感，進前就、就發童起來，就講啊：「呼，這幾工內呼，大細漢囝仔盡量出外呼，驚e5有啥物貨代誌得卜發生哦！」經過幾工仔爾，就是日本的彼號hit chiong2 e5戰船，駛來佇咱這个大安港門腳口遮，駛三隻來停佇遮，啊停佇遮就是因為咱這个海墘，較早是號做大安港，今也號做海墘啦，這个所在較早有兵佇彼毋，有幾个仔兵佇彼，看著駛彼號細隻船仔得卜來登陸毋，啊就安共人開銃，啊開銃伊著驚擱翻頭倒轉來呼，想講：「你臺灣已經就赫爾遠啊，你擱來共我開銃，啊我這無少許下一个仔馬威予您驚一下仔。」啊才連續拍三門的大銃，了後才想想e5講，啊這个所在安呢猶然有兵佇遮，伊才毋敢才踅對別位去。",
          "a kau3 hit-chun7-a2 khai-si2 lan2 Tiong-kok kap Jit8-pun2 ho7-cho3 ……m7 chai sim2-mih8 tiau5-iok, chiu7 lan2 Tai5-oan5 hian3 hou7 i, a hian3 hou7 i e5 si5, Jit8-pun2 chiu7 beh lai5 ka7 lan2, ka7 lan2, koan2-li2 lan2 Tai5-oan5. a tong-jian5 lan2 Tai5-oan5-lang5 u7--e5 chiu7 m7 kheng2-a, m7 kheng2 u7 e5 ti2-khong3, a chiah u7 peng ti7 chia, u7 chit e5 peng ti7 chia ah. a lan2 chiu7-si7 lan2 e5 Kiu2-thian-hian5-lu2 e5 leng5-kam2, chin3-cheng5 chiu7, chiu7 hoat-tang5--khi2-lai5, to7 kong2 ah: “honnh, chit kui2 kang lai7 honnh, toa7 se3-han3 gin2-a2 chin7-liong7 mai3 chhut-goa7 honnh, kiann--e5 u7 siann2-mih8 hoe3 tai7-chi3 teh beh hoat-seng ouh!” keng-ke3 kui2 kang-a2 nia5, chiu7-si7 Jit8-pun2 e5 hit ho7 hit chiong2 e5 chian3-chun5, sai2 lai5 ti7 lan2 chit e5 Tai7-an-kang2 mng5-kha-khau2 chia, sai2 sann chiah lai5 theng5 ti7 chia, a theng5 ti7 chia chiu7-si7 in-ui7 lan2 chit e5 hai2-kinn5, khah cha2 si7 ho7-cho3 Tai7-an-kang2, chit-ma2 ho7-cho3 hai2-kinn5 lah, chit e5 sou2-chai7 khah cha2 u7 peng ti7 hia m7, u7 kui2-e5-a2 peng ti7 hia, khoann3 tioh8 in sai2 hit ho7 se3 chiah chun5-a2 teh beh lai5 teng-liok8--m7, a to7 an2 ka7 lang5 khui-chheng3, a khui-chheng3 i tioh8-kiann koh hoan-thau5 to3-tng2--lai5 honnh, siunn7 kong2: “li2 Tai5-oan5 i2-keng chiu7 hiah-nih hng7 ah, li2 koh lai5 ka7 goa2 khui-chheng3, a goa2 che bo5 sio2-khoa2 ha7 chit8 e5-a2 be2-ui hou7 lin2 kiann chit8-e7-a2.” a chiah lian5-soa3 phah sann mng5 e5 toa7-chheng3, liau2-au7 chiah siunn7-siunn7--e5 kong2, a chit e5 sou2-chai7 an2-ni oan5-a2 u7 peng ti7 chia, i chiah m7 kann2 chiah seh8 tui3 pat8-ui7 khi3."
        ],
        [
          "啊就安了後毋才彼陣仔，日據時代呼，一尊神是請到無地去囥，彼日本仔來這神毋肯予你架啊，無通予你彼號啊，啊才一直來、一直來到這个咱降服了，降服了的時，彼陣才歸庄講，舊底彼間廟，就安日本仔時代來的時，啊無通予咱[立+在]啊，煞變做無路用去，神攏各人請去佇內面請囥咧，毋敢去予日本人看著，看著會去予彼號去。啊到降服，咱臺灣降服落去來，咱才落去建設這个廟，建設起來，了後啊才擱共翻，翻了後就是到今也安呢呼，歷史差不多將近有二百空年啊。",
          "a to7 an2 liau2-au7 m7 chiah hit-chun7-a2, Jit8-ki3 si5-tai7 honnh, chit8 chun sin5 si7 chhiann2 kah bo5 te7 khi3 khng3, he Jit8-pun2-a2 lai5 chia sin5 m7 kheng2 hou7 li2 ke3 ah, bo5-thang hou7 li2 hit-ho7 ah, a chiah it-tit8 lai5, it-tit8 lai5 kau3 chit e5 lan2 hang5-hok8 liau2, hang5-hok8 liau2 e5 si5, hit-chun7 chiah kui chng kong2, ku7-te2 hit keng bio7, chiu7 an2 Jit8-pun2-a2 si5-tai7 lai5 e5 si5, a bo5-thang hou7 lan2 chai7 ah, soah pinn3-choe3 bo5-lou7-iong7 khi3, sin5 long2 kok-lang5 chhiann2 khi3 ti7 lai7-bin7 chhiann2 khng3 leh, m7 kann2 khi3 hou7 Jit8-pun2-lang5 khoann3--tioh8, khoann3 tioh8 e7 khi3 hou7 hit-ho7 khi3. a kau3 hang5-hok8, lan2 Tai5-oan5 hang5-hok8 loh8 khi3 lai5, lan2 chiah loh8 khi3 kian3-siat chit e5 bio7, kian3-siat khi2-lai5, liau2-au7 ah chiah koh ka7 hoan, hoan liau2-au7 chiu7-si7 kau3 chit-ma2 an2-ni honnh, lek8-su2 chha-put-to chiong-kun7 u7 nng7-pah khong3 ni5 ah."
        ]
      ],
      "篇名": "九天玄女的傳說"
    }
  ]
}
