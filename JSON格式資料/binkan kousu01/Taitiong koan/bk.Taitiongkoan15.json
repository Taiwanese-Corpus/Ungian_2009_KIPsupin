{
  "作者": "顏陳娥",
  "出版年": "1997",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "我講一个「好鼻獅」的啦呼。這个好鼻獅就是較早呼人攏叫伊講白賊七仔啦呼。啊伊就是攏安呢家己去共人提物件，提leh藏住佗位仔，就講伊若嚊嚊咧，伊就知影hit chiong2 e5物件佇佗位仔。人若拍毋見物件呼，伊就知講講彼物件囥佇佗位仔，啊就伊家己提去藏的。",
          "goa2 kong2 chit8 e5 “ho2-phinn7-sai” e5 lah honnh. chit e5 ho2-phinn7-sai chiu7-si7 khah cha2 honnh lang5 long2 kio3 i kong2 peh8-chhat8-chhit-a2 lah honnh. a i chiu7-si7 long2 an2-ni ka-ki7 khi3 ka7 lang5 theh8 mih8-kiann7, theh8 leh chhang3 toa3 to2-ui7 ah, chiu7 kong2 i na7 phinn7-phinn7 leh, i chiu7 chai-iann2 hit chiong2 e5 mih8-kiann7 ti7 to2-ui7-a2. lang5 na7 phah-m7-kinn3 mih8-kiann7 honnh, i chiu7 chai kong2 kong2 he mih8-kiann7 khng3 ti7 to2-ui7-a2, a to7 i ka-ki7 theh8--khi3 chhang3--e5."
        ],
        [
          "啊一个王爺呼，一粒印仔去予這个……伊共提去，提去彼藏住厝頂彼第三支的簷仔合縫彼，啊家己提去藏。啊彼王爺得尋無彼粒印仔呼，就講hm7，當伊一粒印仔無去，啊伊若知影通共我尋出來呼，安呢生仔呼，看伊卜愛啥貨仔，我攏賜伊安呢。",
          "a chit8 e5 Ong5-ia5 honnh, chit8 liap8 in3-a2 khi3 hou7 chit e5…… i ka7 theh8--khi3, theh8 khi3 he chhang3 toa3 chhu3-teng2 he te7-sann ki e5 inn5-a2 kap phang7 hia, a ka-ki7 theh8 khi3 chhang3. a he Ong5-ia5 teh chhoe7 bo5 hit liap8 in3-a2 honnh, chiu7 kong2 hm7, tann i chit8 liap8 in3-a2 bo5--khi3, a i na7 chai-iann2 thang ka7 goa2 chhoe7--chhut-lai5 honnh, an2-ni-senn-a2 honnh, khoann3 i beh ai3 siann2-hoe3-a2, goa2 long2 su3 i an2-ni."
        ],
        [
          "呼，啊伊就去，去共嚊，假影共嚊嚊咧，啊嚊嚊咧，講：「啊，你這粒印仔呼，就是佇咧第三支的hit chiong2簷仔合縫彼，啊彼去共尋就有安呢。」哦，啊就成實有影伊叫hit chiong2--e5……企算王爺的彼的腳仔就去搜，去彼共尋，啊尋就去尋出來，講：「啊，安呢成實有影，伊這好鼻獅哦！嚊就知影講佇佗位仔。」啊看伊卜愛啥貨仔伊就卜賜伊。",
          "houh, a i chiu7 khi3, khi3 ka7 phinn7, ke2-iann2 ka7 phinn7-phinn7 leh, a phinn7-phinn7 leh, kong2: “a, li2 chit liap8 in3-a2 honnh, chiu7-si7 ti7 leh te7-sann ki e5 hit chiong2 inn5-a2 kap phang7 hia, a he khi3 ka7 chhoe7 chiu7 u7 an2-ni.” ouh, a to7 chiann5-sit8 u7-iann2 i kio3 hit chiong2--e5……khia7-sng3 Ong5-ia5 e5 hit e5 kha-a2 chiu7 khi3 chhiau, khi3 hia ka7 chhoe7, a chhoe7 chiu7 khi3 chhoe7--chhut-lai5, kong2:  “ah, an2-ni chiann5-sit8 u7-iann2, i che ho2-phinn7-sai ouh! phinn7 chiu7 chai-iann2 kong2 ti7 to2-ui7-a2. “ a khoann3 i beh ai3 siann2-hoe3-a2 i chiu7 beh su3 i."
        ],
        [
          "伊講伊無愛半項，伊卜愛一領[米+麻]糬衫啦，啊一頂糖紗帽啦。啊就成實有影做一領[米+麻]糬衫予伊，啊做一頂糖紗帽予伊戴。啊伊就戴leh拍鐵的彼去住彼企住彼看人得拍鐵。哇！啊烘落去，彼領[米+麻]糬衫煞軟去，啊糖紗帽煞一直津，津咧彼領[米+麻]糬衫彼落去。呼，啊拍鐵的講：「呼，啊這有糖，猶擱這[米+麻]糬軟軟。」共、一直共捻起來食，啊煞彼領衫共食食去，伊煞講：「hmh，啊你一領衫共我食了了，安呢生仔卜那會用？」講：「啊用哩，無，看你卜愛啥，我予你啦。」講：「我無卜愛你啥貨仔，你愛一百个人還我，擱一百支洿[木+戲]還我安呢。」伊講：「你愛安呢卜chhong3siann2？」講：「卜來洿海。」啊伊就成實有影叫一百个人，擱一百支洿[木+戲]予伊。",
          "i kong2 i bo5 ai3 poann3 hang7, i beh ai3 chit8 nia2 moa5-chi5-sann lah, a chit8 teng2 thng5-se-bo7 lah. a to7 chiann5-sit8 u7-iann2 choe3 chit8 nia2 moa5-chi5-sann hou7 i, a choe3 chit8 teng2 thng5-se-bo7 hou7 i ti3. a i to7 ti3 leh phah-thih--e5 hia khi3 toa3 hia khia7 toa3 hia khoann3 lang5 teh phah thih. oah! a hang--loh8-khi3, hit nia2 moa5-chi5-sann soah nng2--khi3, a thng5-se-bo7 soah it-tit8 tin, tin leh hit nia2 moa5-chi5-sann hia loh8--khi3. houh, a phah-thih--e5 kong2: “houh, a che u7 thng5, iau2-koh che moa5-chi5 nng2-nng2. “ka7, it-tit8 ka7 liam3 khi2 lai5 chiah8, a soah hit nia2 sann ka7 chiah8-chiah8 khi3, i soah kong2: “hmh, a li2 chit8 nia2 sann ka7 goa2 chiah8 liau2-liau2, an2-ni-senn-a2 beh na2 e7 eng7?” kong2: “a be7 iong7--lih, bo5, khoann3 li2 beh ai3 siann2, goa2 hou7 li2 lah.” kong2:  “goa2 bo5 beh ai3 li2 siann2-hoe3-a2, li2 ai3 chit8-pah e5 lang5 heng5 goa2, koh chit8-pah ki hou2-khia heng5 goa2 an2-ni.” i kong2:  “li2 ai3 an2-ni behchhong3siann2?” kong2:  “beh lai5 hou2 hai2.” a i chiu7 chiann5-sit8 u7-iann2 kio3 chit8-pah e5 lang5, koh chit8-pah ki hou2-khia hou7 i."
        ],
        [
          "去洿海，啊彼海龍王講：「hmh，啊當那會這水安呢無啥無代一直予人洿到強卜乾去？當安呢是卜那會用哩？」講一下共看咧講：「hmh，啊你那會一直共我洿水，洿到安呢強卜乾去？」講：「我卜愛一百支的龍蝦鬚啦。」伊講：「你愛一百支的龍蝦鬚……」哇，撮撮咧講九十九支，煞無通一百支。啊伊就一直接，卜接卜天頂去。",
          "khi3 hou2 hai2, a he Hai2-leng5-ong5 kong2:  “hmh, a tann na2 e7 che chui2 an2-ni bo5 siann2 bo5 tai7 it-tit8 hou7 lang5 hou2 kau3 kiong5 beh ta khi3? tann an2-ni si7 beh na2 e7 iong7--lih?” kong2 chit8-e7 ka7 khoann3 leh kong2: “hmh, a li2 na2 e7 it-tit8 ka7 goa2 hou2 chui2, hou2 kau3 an2-ni kiong5 beh ta khi3?” kong2: “goa2 beh ai3 chit8-pah ki e5 liong5-he5 chhiu lah.” i kong2: “li2 ai3 chit8-pah ki e5 liong5-he5 chhiu ……” oah, chhoah-chhoah leh kong2 kau2-chap8-kau2 ki, soah bo5 thang chit8-pah ki. a i chiu7 it-tit8 chiap, beh chiap beh thinn-teng2 khi3."
        ],
        [
          "[走+百]去e5到彼，煞當起哩，欠一支，伊就共喝講：「啊，擱一支來相添咧，擱一支來相添咧！」天頂的人講：「hmh，啊當這人卜來燒天卜那會用哩？啊天若去予燒去就無去啊，卜那會使？」就共挵一下，自安呢予跋落來，跋落來自安呢煞摔一下碎糊糊，煞變做蚼蟻，這蚼蟻就是好鼻獅，就是佇遮來的。",
          "peh khi3--e5 kau3 hia, soah be7 tang3 khi2--lih, khiam3 chit8 ki, i chiu7 ka7 hoah kong2: “a, koh chit8 ki lai5 sio-thinn leh, koh chit8 ki lai5 sio-thinn leh!” thinn-teng2 e5 lang5 kong2: “hmh, a tann che lang5 beh lai5 sio thinn beh na2 e7 iong7--lih? a thinn na7 khi3 hou7 sio khi3 chiu7 bo5--khi3 ah, beh na2 e7-sai2? “ chiu7 ka7 long3 chit8-e7, chu7 an2-ni hou7 poah8--loh8-lai5, poah8--loh8 lai5 chu7 an2-ni soah sak chit8-e7 chhui3-kou5-kou5, soah pinn3-choe3 kau2-hia7, che kau2-hia7 chiu7-si7 ho2-phinn7-sai, chiu7-si7 ti7 chia lai5--e5."
        ]
      ],
      "篇名": "好鼻獅的故事"
    }
  ]
}
