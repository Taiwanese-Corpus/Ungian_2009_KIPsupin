{
  "作者": "黃永松",
  "出版年": "1994",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "較早講有一塊大瓦厝啦呼，啊有一早仔講走一隻鹿仔來啦，啊走一隻鹿仔來的時陣，歸陣，歸陣內底的奴才啦呼，圍圍e5，長工奴才才有的講卜共彼隻鹿仔，掠起來刣啦。啊卜掠起來刣的時陣，自安呢，老員外睏，得睏的時陣，想講，e5─那會赫吵啦，問彼个長工，問講：「啊到底是得安怎？」講：「啊就鹿仔走一隻入來咱大埕，啊今也圍佇得內底，卜共伊掠起來刣啦。」啊老員外起來看看e5講：「啊，安呢，安呢使使！」彼隻鹿仔，自安呢共伊趕入去神桌脚去飼啦。彼隻鹿仔，自安呢佇神桌脚，住真久啦。",
          "khah cha2 kong2 u7 chit8 te3 toa7 hia7-chhu3 lah honnh, a u7 chit8 cha2-a2 kong2 chau2 chit8 chiah lok8-a2 lai5 lah, a chau2 chit8 chiah lok8-a2 lai5 e5 si5-chun7, kui-tin7, kui-tin7 lai7-te2 e5 lou5-chai5 lah honnh, ui5-ui5--e5, tng5-kang lou5-chai5 chiah u7 e5 kong2 beh ka7 hit chiah lok8-a2, liah8 khi2 lai5 thai5 lah. a beh liah8 khi2 lai5 thai5 e5 si5-chun7, chu7 an2-ni, lau7 oan5-goe7 khun3, teh khun3 e5 si5-chun7, siunn7 kong2, e5─ na2 e7 hiah chhau2 lah, mng7 hit e5 tng5-kang, mng7 kong2: “a tau3-te2 si7 teh an2-choann2?” kong2: “a to7 lok8-a2 chau2 chit8 chiah jip8 lai5 lan2 toa7-tiann5, a chit-ma2 ui5 ti7 teh lai7-te2, beh ka7 i liah8 khi2 lai5 thai5 lah.” a lau7 oan5-goe7 khi2 lai5 khoann3-khoann3--e5 kong2: “ah, an2-ni, an2-ni be7-sai2 be7-sai2!” hit chiah lok8-a2, chu7 an2-ni ka7 i koann2 jip8 khi3 in sin5-toh-kha khi3 chhi7 lah. hit chiah lok8-a2, chu7 an2-ni ti7 in sin5-toh-kha, toa3 chin ku2 lah."
        ],
        [
          "啊住到有一工的時陣，老員外自安呢[毛^火]彼隻鹿仔，[毛^火]去山頂起哩啦呼，講：「e7，鹿仔，你愛緊走，呼，趁今也猶早早的時陣，緊走入去山內，啊若天光的時陣，人出來你會去予人拍死，呼！」",
          "a toa3 kau3 u7 chit8 kang e5 si5-chun7, lau7 oan5-goe7 chu7 an2-ni chhoa7 hit chiah lok8-a2, chhoa7 khi3 soann-teng2 khi2--lih lah honnh, kong2: “e7, lok8-a2, li2 ai3 kin2 chau2, houh, than3 chit-ma2 iau2 cha2-cha2 e5 si5-chun7, kin2 chau2 jip8 khi3 soann-lai7, a na7 thinn-kng e5 si5-chun7, lang5 chhut lai5 li2 e7 khi3 hou7 lang5 phah si2, honnh!”"
        ],
        [
          "啊等到有一工的時陣，老員外的孫仔，得做度晬，啊彼个老員外，得做生日。呼，彼隻鹿仔擱來，自安呢對彼个囝仔自安呢共伊請走。較早攏用彼搖籃仔彼種呼，自安呢共伊請走，用鹿仔角自安呢托咧，托得走。啊佇得走，走走leh歸陣人擱看彼个囝仔去予彼个鹿仔托去啊毋！托去的時陣，伊就歸陣人逐彼隻鹿仔，麼逐彼个囝仔，歸陣攏逐了了就著啦。逐到賸一个長工合一个老婆啦，啊等若彼的人攏走了的時陣，彼塊瓦厝自安呢陷落去。啊陷落去，自安呢變鯉魚潭仔出來。",
          "a tan2 kau3 u7 chit8 kang e5 si5-chun7, lau7 oan5-goe7 e5 sun-a2, tit choe3 tou7-che3, a hit e5 lau7 oan5-goe7, teh choe3 sinn-jit8. houh, hit chiah lok8-a2 koh lai5, chu7 an2-ni tui3 hit e5 gin2-a2 chu7 an2-ni ka7 i chhiann2 chau2. khah cha2 long2 iong7 he io5-na5-a2 hit chiong2 honnh, chu7 an2-ni ka7 i chhiann2 chau2, eng7 lok8-a2 kak chu7 an2-ni thuh leh, thuh teh chau2. a ti7 teh chau2, chau2-chau2 leh kui-tin7 lang5 koh khoann3 hit e5 gin2-a2 khi3 hou7 hit e5 lok8-a2 thuh khi3--ah m7! thuh khi3 e5 si5-chun7, i chiu7 kui-tin7 lang5 jiok hit chiah lok8-a2, ma7 jiok hit e5 gin2-a2, kui-tin7 long2 jiok liau2-liau2 chiu7 tioh8 lah. jiok kau3 chhun chit8 e5 tng5-kang kap chit8 e5 lau7-po5 lah, a tan2 na7 hia e5 lang5 long2 chau2 liau2 e5 si5-chun7, hit te3 hia7-chhu3 chu7 an2-ni ham7--loh8-khi3. a ham7--loh8-khi3, chu7 an2-ni pinn3 Li2-hi5-tham5-a2 chhut--lai5."
        ],
        [
          "啊過了後，卜好天、卜歹天的時陣，就出兩尾出來，尾仔才叫鯉魚潭仔安呢出來。哼啦，鯉魚潭仔的故事。",
          "a koe3 liau2-au7, beh ho2-thinn, beh phainn2-thinn e5 si5-chun7, chiu7 chhut nng7 be2 chhut--lai5, boe2--a2 chiah kio3 Li2-hi5 tham5-a2 an2-ni chhut--lai5. hng lah, Li2-hi5-tham5-a2 e5 kou3-su7."
        ]
      ],
      "篇名": "鯉魚潭的由來"
    }
  ]
}
