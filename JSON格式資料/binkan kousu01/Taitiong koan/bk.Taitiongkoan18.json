{
  "作者": "吳藤",
  "出版年": "1996",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "有一个號做看命仙仔啦，猶然智慧成有啦，啊實在眼神猶然成好，伊看物件攏看得成清楚，伊若予伊斷落呼，攏成準安呢生啦。所以講，有一日呼，去一間廟--e5，去共看，看看leh講：「哎！這間廟彼个神像呼，有一日頭殼會落落來。」啊彼的、廟的彼的人毋就講：「啊這个看命仙仔麼得奇怪，啊這个神像頭殼卜那會落落？」伊講：「著！彼个日到呼，你就知，頭殼會落落來。」啊彼的毋就得共等，等彼个日到呼，逐个就卜看講，這个看命仙講了有準抑無準，安呢生呼。",
          "u7 chit8 e5 ho7-cho3 khoann3-mia7 sian-a2 lah, oan5-na7 ti3-hui7 chiann5 u7--lah, a sit8-chai7 gan2-sin5 oan5-na7 chiann5 ho2, i khoann3 mih8-kiann7 long2 khoann3-tit chiann5 chheng-chho2, i na7 hou7 i tng7 loh8 honnh, long2 chiann5 chun2 an2-ne-senn lah. sou2-i2 kong2, u7 chit8 jit8 honnh, khi3 chit8 keng bio7--e5, khi3 ka7 khoann3, khoann3-khoann3 leh kong2:  “ai3! chit keng bio7 hit e5 sin5-siong7 honnh, u7 chit8 jit8 thau5-khak e7 lak--loh8-lai5.” a hit e5, bio7 e5 hit e5 lang5 m7 to7 kong2: “a chit e5 khoann3-mia7 sian-a2 ma7 teh ki5-koai3, a chit e5 sin5-siong7 thau5-khak beh na2 e7 lak--loh8?” i kong2: “tioh8! hit e5 jit8 kau3 honnh, li2 chiu7 chai, thau5-khak e7 lak--loh8-lai5.” a hit e5 m7 to7 teh ka7 tan2, tan2 hit e5 jit8 kau3 honnh, tak8 e5 chiu7 beh khoann3 kong2, chit e5 khoann3-mia7-sian kong2-liau2 u7 chun2 a2 bo5 chun2, an2-ne-senn honnh."
        ],
        [
          "哦啊彼日伊講彼日抵仔彼个神明的生日，成鬧熱哦，彼个廟前是做幾仔棚戲，啊街仔路的人實實實。啊抵仔一个鎮台，武鎮台，武鎮台騎一隻馬卜按彼過，煞得過咧，人攏實實，呼，啊就共人講，叫人閃，人講：「啊這就當你就看著歸个街仔路攏實實卜閃安怎樣仔？」馬就安呢放leh，人就安呢直直行，行到彼間廟去。就是講人講彼間廟，彼身神得做生日安呢生啊。去到地爾爾講安呢，伊彼就號做武鎮台呼，猶然人有較土，拳頭拇揑leh爾爾講，按彼个神明的頭殼共安呢揌一下，彼神明的頭殼輪落去。啊逐个講：「哦，安呢有影有影有影，這實在成準。」",
          "ou5-a hit jit8 i kong2 hit jit8 tu2-a2 hit e5 sin5-beng5 e5 senn-jit8, chiann5 lau7-jiat8--ouh, hit e5 bio7-cheng5 si7 choe3 kui2-a2 penn5 hi3, a ke-a2-lou7 e5 lang5 chat8-chat8-chat8. a tu2-a2 chit8 e5 tin3-tai5, bu2 tin3-tai5, bu2 tin3-tai5 khia5 chit8 chiah be2 beh an3 hia koe3, soah be7 tit koe3 leh, lang5 long2 chat8-chat8, houh, a to7 ka7 lang5 kong2, kio3 jin5 siam2, lang5 kong2:  “a che chiu7 tann li2 chiu7 khoann3 tioh8 kui e5 ke-a2-lou7 long2 chat8-chat8 beh siam2 an2-chainn2-iunn7 a2?” be2 chiu7 an2-ni pang3 leh, lang5 to7 an2-ni tit8-tit8 kiann5, kiann5 kau3 hit keng bio7 khi3. chiu7-si7 kong2 lang5 kong2 hit keng bio7, hit sin sin5 teh choe3 sinn-jit8 an2-ne-senn-a2. khi3 kau3 te3 nia7-nia7 kong2 an2-ni, i he chiu7 ho7-cho3 bu2 tin3-tai5 honnh, oan5-na7 lang5 u7 khah thou2, kun5-thau5-bo2 nih8 leh nia7-nia7 kong2, an3 hit e5 sin5-beng5 e5 thau5-khak ka7 an2-ni sai chit8 e7, he sin5-beng5 e5 thau5-khak lin3--loh8-khi3. a tak8 e5 kong2: “ou5, an2-ni u7-iann2 u7-iann2 u7-iann2, che sit8-chai7 chiann5 chun2.”"
        ],
        [
          "安呢啊去予一个號做朝內的朝內官聽著，彼个朝內官就講共請，請去厝講，[立+店]彼號做坐，[立+店]彼號做外口一欉樹仔、樹仔腳，舉一塊桌仔、椅仔[立+店]彼，啊食一寡水果[立+店]彼看，彼个彼个彼个講叫、彼廳官，招伊[立+店]彼看安呢，看來看去這个看命仙仔講：「哎！你這的草呼，某時某日呼，你這的草會著草瘟，會死到、會無半枝去安呢生啦。」彼廳官講：「這草那有赫簡單講會遭瘟，會無半屑去。」呼彼个日到，伊就擱招伊來，來看講這的草是卜怎樣仔會無去。使 khah啊，擱成實仔成準呢，彼个時陣到講，一个飼羊仔講，趕一陣羊仔來，hoh8，捻了了捻到窟窟窟，食到無半屑，哎咦，猶擱成實有影這个看命仙仔，含這个草會遭瘟伊都知安呢生啊。",
          "an2-ni a khi3 hou7 chit8 e5 ho7-cho3 tiau5-lai7 e5 tiau5-lai7-koann thiann--tioh8, hit e5 tiau5-lai7-koann chiu7 kong2 ka7 chhiann2, chhiann2 khi3 in chhu3 kong2, tiam3 hit ho7 cho3 che7, tiam3 hit ho7 cho3 in goa7-khau2 chit8 chang5 chhiu7-a2, chhiu7-a2-kha, giah8 chit8 te3 toh-a2, i2-a2 tiam3 hia, a chiah8 chit8 koa2 chui2-ko2 tiam3 hia khoann3, hit e5 hit e5 hit e5 kong2 kio3, he thiann-koann, chio i tiam3 hia khoann3 an2-ni, khoann3 lai5 khoann3 khi3 chit e5 khoann3-mia7 sian-a2 kong2: “ai3! li2 chit e5 chhau2 honnh, bou2 si5 bou2 jit8 honnh, li2 chit e5 chhau2 e7 tioh8 chhau2-un, e7 si2 kau3, e7 bo5 poann3 ki khi3 an2-ne-senn lah.” he thiann-koann kong2: “che chhau2 na2 u7 hiah kan2-tan kong2 e7 cho un, e7 bo5 poann3 sut khi3.” houh hit e5 jit8 kau3, i chiu7 koh chio i lai5, lai5 khoann3 kong2 chit e5 chhau2 si7 beh chainn2-iunn7-a2 e7 bo5--khi3. sai2 in khah ah, koh chiann5-sit8-a2 chiann5 chun2 neh, hit e5 si5-chun7 kau3 kong2, chit8 e5 chhi7 iunn5-a2 kong2, koann2 chit8 tin7 iunn5-a2 lai5, hoh8, liam3 liau2-liau2 liam3 kau3 khut-khut-khut, chiah8 kau3 bo5 poann3 sut, ai-i5, iau2 koh chiann5-sit8 u7-iann2 chit e5 khoann3-mia7 sian-a2, ham5 chit e5 chhau2 e7 cho-un i to chai an2-ne-senn ah."
        ],
        [
          "啊煞去予朝內、去予皇帝聽著，啊這廳官去共皇帝講，講這个看命仙仔足勥安呢。伊講：「安呢，你共請來。」哦，啊伊就皇帝得請啊，無去麼用leh。啊去的時，叫彼的文武百官攏偎來，呼，啊叫這个看命仙仔講：「你這的文武百官呼，你隨个共我看，看佗一个會造反，對我不利安呢啦。」哦，啊彼就共看共看，佇teh現場毋敢講，散朝這的文武百官散了後，才共講：「照我得共你看呼，就是坐佇佗一爿的第幾位彼个呼，彼个將來那準會造反哦。」啊皇帝想講：「啊這過去幾仔項的經驗就赫準啊呼，一定會，一定會準安呢生啊呼。」落尾彼朝官呼，佇朝內伊將安呢共派出彼邊關去得顧，顧番界、番境安呢生啦。啊這个廳官伊是毋講，伊知影啊，講：「彼日就是彼个看命仙仔共我牽起來的，啊無看就無這樣代誌，看看leh那會共我調去邊關，這確實這个彼號的。」啊這个一條。",
          "a soah khi3 hou7 tiau5-lai7, khi3 hou7 hong5-te3 thiann--tioh8, a che thiann-koann khi3 ka7 hong5-te3 kong2, kong2 chit e5 khoann3-mia7 sian-a2 chiok khiang3 an2-ni. i kong2: “an2-ni, li2 ka7 chhiann2--lai5.” ouh, a i chiu7 hong5-te3 teh chhiann2--a, bo5 khi3 ma7 be7 iong7 leh. a khi3 e5 si5, kio3 hit e5 bun5-bu2 pah koann long2 oa2--lai5, honnh, a kio3 chit e5 khoann3-mia7 sian-a2 kong2:  'li2 chit e5 bun5-bu2 pah koann honnh, li2 sui5 e5 ka7 goa2 khoann3, khoann3 to2 chit8 e5 e7 cho7-hoan2, tui3 goa2 put-li7 an2-ni lah.” ouh, a he chiu7 ka7 khoann3 ka7 khoann3, ti7 teh hian7-tiunn5 m7 kann2 kong2, soann3-tiau5 chit e5 bun5-bu2 pah koann soann3 liau2-au7, chiah ka7 kong2: “chiau3 goa2 teh ka7 li2 khoann3 honnh, chiu7-si7 che7 ti7 to2 chit8 peng5 e5 te7 kui2 ui7 hit e5 honnh, hit e5 chiong-lai5 na2 chun2 e7 cho7-hoan2 ou5.” a hong5-te3 siunn7 kong2: “ a che koe3-khi3 kui2-a2 hang7 e5 keng-giam7 chiu7 hiah chun2-a honnh, it-teng7 e7, it-teng7 e7 chun2 an2-ne-senn-a2 honnh.” loh8-be2 he tiau5-koann honnh, ti7 tiau5-lai7 i chiong an2-ni ka7 phai3-chhut he pian-koan khi3 teh kou3, kou3 hoan-kai3, hoan-keng2 an2-ne-senn lah. a chit e5 thiann-koann i si7 m7 kong2, i chai-iann2--a, kong2: “hit jit8 chiu7-si7 hit e5 khoann3-mia7 sian-a2 ka7 goa2 khan--khi2-lai5 e5, a bo5 khoann3 chiu7 bo5 chit iunn7 tai7-chi3, khoann3-khoann3 leh na2 e7 ka7 goa2 tiau3 khi3 pian-koan, che khak-sit8 chit e5 hit-ho7 e5.” a chit e5 chit8 tiau5."
        ],
        [
          "啊擱一个就是講，彼个彼个武鎮台呼，彼个武鎮台是爾爾，叫伊去厝，啊共看，看彼武鎮台的命，伊共講，共武鎮台講呼，彼初相逢爾爾，看看leh講：「你無子哦！啊有一个查某子哦，但是彼个查某子若無較細膩e5麼會無去呢。」伊講：「敢安呢？猶有法、有法度通祭無？」伊講：「有啦！我呼，會寫三字『忍』，大大字—忍，忍耐彼字忍，啊你一張共貼teh廳e5，啊一張共貼teh房間門，一張共貼teh彼个講叫蚊罩，安呢就細膩就安呢死啊。」哦，到彼日到講，成實就去貼貼leh啊呢，啊貼貼leh講彼eng5暗講朝內有一个官員呼，得辦喜事，啊去予請，啊請了後，就安呢，啉到成醉，轉來呼，彼个房間彼个廳彼个門彼字「忍」字麼看無著啦，擱入e5到房間門彼字忍麼看無著啦。啊到第三、到房間門你卜掀房間門才，才看著彼字忍，啊彼陣仔伊看房間，看著彼字忍字，擱看e彼號眠牀腳落來，講看e……應該是某一雙鞋爾爾，伊猶未轉來是無二雙鞋，那會二雙鞋安呢？伊叫是講，酒醉叫是講彼雙鞋就是某討契兄，就安呢生啊，號做講叫刀捎起來呼，刜落捽落去的時爾爾，才看著彼字忍字，擱插落，落尾掀開共看呼，就是查某子，查某子想講老父猶未轉來，走去、猶然大人啊啦，啊走去合某仝齊睏，伊講險險啊，查某子就予伊刣死。啊所以講，伊好leh，伊共創彼三字忍字，安呢逃過這劫安呢生啦。",
          "a koh chit8 e5 chiu7-si7 kong2, hit e5 hit e5 bu2 tin3-tai5 honnh, hit e5 bu2 tin3-tai5 si7 nia7-nia7, kio3 i khi3 in chhu3, a ka7 khoann3, khoann3 he bu2 tin3-tai5 e5 mia7, i ka7 kong2, ka7 bu2 tin3-tai5 kong2 honnh, he chhoo siong-hong5 nia7-nia7, khoann3-khoann3 leh kong2: “li2 bo5 kiann2 ou5! a u7 chit8 e5 cha-bou2-kiann2 ou5, tan7-si7 hit e5 cha-bou2-kiann2 na7 bo5 khah soe3-ji7--e5 ma7 e7 bo5--khi3 neh.” i kong2: “kam2 an2-ni? iau2 u7 hoat, u7 hoat-tou7 thang che3 bo5?” i kong2: “u7--lah! goa2 honnh, e7 sia2 sann ji7 “jim2” , toa7-toa7 ji7— jim2, jim2-nai7 hit gi7 jim2, a li2 chit8 tiunn ka7 tah teh thiann--e5, a chit8 tiunn ka7 tah teh pang5-keng mng5, chit8 tiunn ka7 tah teh hit e5 kong2 kio3 bang2-ta3, an2-ni to7 soe3-ji7 chiu7 an2-ni be7 si2 ah.” ou5, kau3 hit jit8 kau3 kong2, chiann5-sit8 chiu7 khi3 tah-tah--leh ah nih, a tah-tah leh kong2 he eng5-am3 kong2 in tiau5-lai7 u7 chit8 e5 koann-oan5 honnh, teh pan7 hi2-su7, a khi3 hou7 chhiann2, a chheng2 liau2-au7, chiu7 an2-ni, lim kau3 chiann5 chui3, tng2--lai5 honnh, hit e5 pang5-keng hit e5 thiann hit e5 mng5 hit ji7 “jim2” ji7 ma7 khoann3 bo5 tioh8 lah, koh jip8 e5 kau3 pang5-keng mng5 hit ji7 jim2 ma7 khoann3 bo5 tioh8 lah. a kau3 te7-sann, kau3 pang5-keng mng5 li2 beh hian pang5-keng mng5 chiah, chiah khoann3 tioh8 hit ji7 jim2, a hit chun7-a2 i khoann3 pang5-keng, khoann3 tioh8 hit ji7 jim2 ji7, koh khoann3 e hit ho7 bin5-chhng5-kha loh8--lai5, kong2 khoann3 e…… eng-kai si7 in bou2 chit8 sang oe5 nia7-nia7, i iau2-boe7 tng2--lai5 si7 bo5 nng7 sang oe5, na2 e7 nng7 sang oe5 an2-ni? i kio3-si7 kong2, chiu2-chui3 kio3-si7 kong2 hit sang oe5 chiu7-si7 in bou2 tho2 khe3-hiann, chiu7 an2-ne-senn ah, ho7-cho3 kong2 kio3 to sa--khi2-lai5 honnh, phut loh8 sut--loh8-khi3 e5 si5 nia7-nia7, chiah khoann3 tioh8 hit ji7 jim2 ji7, koh chhah--loh8, loh8-be2 hian-khui ka7 khoann3 honnh, chiu7-si7 in cha-bou2-kiann2, in cha-bou2-kiann2 siunn7 kong2 in lau7-pe7 iau2-boe7 tng2--lai5, chau2--khi3, oan5-na7 toa7-lang5 ahlah, a chau2 khi3 kap in bou2 kang5-che5 khun3, i kong2 hiam2-hiam2 ah, in cha-bou2-kiann2 chiu7 hou7 i thai5 si2. a sou2-i2 kong2, i ho2 leh, i ka7 chhong3 he sann ji7 jim2 ji7, an2-ni to5 koe3 che kiap an2-ne-senn ah."
        ],
        [
          "啊落尾毋就、這个皇帝彼个講叫官員共派去彼个邊關顧彼的講叫番界，啊這廳官就有得拾恨啦安呢。啊皇帝落尾問這个看命仙仔講：「啊你、你看這的攏看呰準，啊你家己的命安怎你知無？」伊講：「彼我真知looh。」伊講：「啊你真知，你將來會安怎？」伊講：「我將來會餓死。」伊講：「那有彼種會餓死的理由？」伊講：「實在我的命就是會餓死。」伊講：「若安呢，我賜你一塊金牌，遊縣食縣，遊府食府，予你毋免驚會餓死。」呼啊成實賜彼塊金牌予伊啦。啊伊提leh去是皇帝的令啊、聖旨啊，去到縣府衙各所在去，攏愛予食啊，食免錢的。抑毋過，彼陣一个久leh，毋知經過幾年，記啊leh，記leh彼廳官是佇leh朝內去予伊共報告，才派去佇彼，去走e彼廳官彼去啦，啊彼廳官講：「hoh hoh hoh，來來來，抵著啊！抵著啊！」將安呢共捎起來，梏leh，共斷這的講這號食飯、茶、水，飯攏無予食，將安呢佇彼餓死。",
          "a lou7-be2 m7 to7, chit e5 hong5-te3 hit e5 kong2 kio3 koann-oan5 ka7 phai3 khi3 hit e5 pian-koan kou3 hia e5 kong2 kio3 hoan-kai3, a che thiann-koann chiu7 u7 teh khioh-hin7 ah an2-ni. a hong5-te3 lou7-be2 mng7 chit e5 khoann3-mia7 sian-a2 kong2:  “a li2, li2 khoann3 chit e5 long2 khoann3 chiah chun2, a li2 ka-ki7 e5 mia7 an2-choann2 li2 chai bo5?” i kong2: “he goa2 chin chai--loh.” i kong2: “a li2 chin chai, li2 chiong-lai5 e7 an-choann2?” i kong2: “goa2 chiong-lai5 e7 go7-si2.” i kong2: “na2 u7 hit chiong2 e7 go7-si2 e5 li2-iu5?” i kong2:  'sit8-chai7 goa2 e5 mia7 chiu7-si7 e7 go7-si2.”  i kong2: “na7 an2-ni, goa2 su3 li2 chit8 te3 kim-pai5, iu5 koan7 chiah8 koan7, iu5 hu2 chiah8 hu2, hou7 li2 m7 bian2 kiann e7 go7-si2.” Houh ah chiann5-sit8 su3 hit te3 kim-pai5 hou7 i ah. a i theh8 leh khi3 si7 hong5-te3 e5 leng7 ah, seng3-chi2 ah, khi3 kau3 koan7 hu2 ga5 kok sou2 chai7 khi3, long2 ai3 hou7 chiah8 ah, chiah8 bian2-chinn5 e5. a2 m7-koh, hit chun7 chit8 e5 ku2 leh, m7 chai keng-ke3 kui2 ni5, be7 ki3 ah leh, be7 ki3 leh he thiann-koann si7 ti7 leh tiau5-lai7 khi3 hou7 i ka7 po3-ko3, chiah phai3 khi3 ti7 hia, khi3 chau2 e he thiann-koann hit khi3 ah, a he thiann-koann kong2: “hoh hoh hoh, lai5 lai5 lai5, tu2 tioh8 ah! tu2 tioh8 ah!” chiong an2-ni ka7 sa--khi2-lai5, khok8 leh, ka7 tng7 chit e5 kong2 chit ho7 chiah8 png7, te5, chui2, png7 long2 bo5 hou7 chiah8, chiong an2-ni ti7 hia go7-si2."
        ],
        [
          "講實在，這个、這个看命仙仔，足知leh含伊家己會餓死，猶擱賜一塊金牌予伊都猶擱餓死。彼就是講，命安呢就是安呢，無法度通改安呢生啦。賜一塊金牌予伊遊府食府、遊縣食縣，最後猶然是擱餓死，啊就是去抵著彼廳官，彼廳官將安呢共禁起來啊，斷水，無愛予食。這講這个看命仙仔[敖^力]，[敖^力]到會安呢啦。",
          "kong2 sit8-chai7, chit e5, chit e5 khoann3-mia7 sian-a2, chiok chai leh ham5 i ka-ki7 e7 go7-si2, iau2-koh su3 chit8 te3 kim-pai5 hou7 i to iau2 koh go7-si2. he chiu7-si7 kong2, mia7 an2-ni chiu7-si7 an2-ni, bo5 hoat-tou7 thang kai2 an2-ne-senn ah. su3 chit8 te3 kim-pai5 hou7 i iu5 hu2 chiah8 hu2, iu5 koan7 chiah8 koan7, choe3-au7 oan5-na7 si7 koh go7-si2, a chiu7-si7 khi3 tu2 tioh8 he thiann-koann, he thiann-koann chiong an2-ni ka7 kim3--khi2-lai5 ah, tng7 chui2, bo5 ai3 hou7 chiah8. che kong2 chit e5 khoann3-mia7 sian-a2 gau5, gau5 kau3 e7 an2-ni ah."
        ]
      ],
      "篇名": "神知妙算看命仙仔"
    }
  ]
}
