{
  "作者": "張逢如",
  "出版年": "1992",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "較早江仔生老父江川，合阮阿公攏安呢差無幾歲，暗時安呢來坐，茶緊泡，坐毋知暗就著，一、兩點鐘麼佇坐。",
          "khah cha2 Kang-a2-seng in lau7-pe7 Kang Chhoan, kap goan2 a-kong long2 an2-ni chha bo5 kui2 hoe3, am3-si5 an2-ni lai5 che7, te5 kin2 phau3, che7 m7 chai am3 chiu7 tioh8, chit8, nng7 tiam2-cheng ma7 ti7 che7."
        ],
        [
          "啊老歲仔人，串講麼是講鬼仔古就著啊啦。啥物講早講啥物暗時啊，去掠魚啦，定定攏掠無啦。有一暗講，奇怪咧，老母仔講，你卜掠魚仔，你毋就提一寡金紙，去水方仔共伊拜拜咧，叫彼的水鬼仔趕一寡魚仔予你掠。有一暗講，足奇怪，去網，講網著一隻鴨仔，菜鴨母啦。",
          "a lau7-hoe3-a2 lang5, chhoan3 kong2 ma7 si7 kong2 kui2-a2-kou2 chiu7 tioh8 ah lah. siann2-mih8 kong2 cha2 kong2 siann2-mih8 am3-si5 ah, khi3 liah8-hi5 lah, tiann7-tiann7 long2 liah8 bo5 lah. u7 chit8 am3 kong2, ki5-koai3 leh, in lau7-bu2-a2 kong2, li2 beh liah8 hi5-a2, li2 m7 to7 theh8 chit8-koa2 kim-choa2, khi3 chui2 hng-a2 ka7 i pai3-pai3 leh, kio3 hia e5 chui2-kui2-a2 koann2 chit8-koa2 hi5-a2 hou7 li2 liah8. u7 chit8 am3 kong2, chiok ki5-koai3, khi3 bang7, kong2 bang7 tioh8 chit8 chiah ah-a2, chhai3-ah-bu2 lah."
        ],
        [
          "當，掠著這隻鴨子卜安怎？放伊去，講：「啊你寧可過去趕一寡魚仔來予我掠，鴨我無愛。」啊講彼隻鴨仔就安呢放伊去了後，彼暗講掠足濟，佇彼大甲溪，掠足濟魚就著啦。掠掠咧呼，伊講，啊當就掠赫濟魚安呢，啊當毋好咧，麼背贏當轉去。啊第二工擱，麼是擱用彼个老步數就著啦呼，金紙提起來燒燒拜拜咧，啊擱予我掠較有魚咧，照常麼擱掠足濟魚。鴨母仔彼暗無擱掠著，啊講，掠著幾仔工就著啦，逐工攏掠足濟。",
          "tang, liah8 tioh8 chit chiah ah-a2 beh an2-choann2? pang3 i khi3, kong2: “a li2 leng5-khou2 koe3 khi3 koann2 chit8-koa2 hi5-a2 lai5 hou7 goa2 liah8, ah goa2 bo5 ai3.”  a kong2 hit chiah ah-a2 to7 an2-ni pang3 i khi3 liau2-au7, hit am3 kong2 liah8 chiok che7, ti7 he Tai7-kah-khe, liah8 chiok che7 hi5 chiu7 tioh8 lah. liah8-liah8 leh honnh, i kong2, a tann to7 liah8 hiah che7 hi5 an2-ni, a tann m7 ho2 leh, ma7 phainn7 be7 iann5 be7-tang3 tng2--khi3. a te7-ji7 kang koh, ma7 si7 koh eng7 hit e5 lau7 pou7-sou3 chiu7 tioh8 lah honnh, kim-choa2 theh8 khi2 lai5 sio-sio pai3-pai3 leh, a koh hou7 goa2 liah8 khah u7 hi5 leh, chiau3-siong5 ma7 koh liah8 chiok che7 hi5. ah-bu2-a2 hit am3 bo5 koh liah8--tioh8, a kong2, liah8 tioh8 kui2-a kang to7 tioh8 lah, tak8 kang long2 liah8 chiok che7."
        ],
        [
          "啊講有一工，講安呢恟恟奇怪[口+留]，網仔一下han5落去，就佇彼烞薰，有人得共伊講：「好啊啦，擱掠會予你掠斷種啊啦，啊別人就掠無魚啊咧。」啊講就著，安呢擱掠攏掠無魚仔。",
          "a kong2 u7 chit8 kang, kong2 an2-ni hiong5-hiong5 ki5-koai3 lioh, bang7-a2 chit8-e7 han5--loh8-khi3, chiu7 ti7 hia pok-hun, u7 lang5 teh ka7 i kong2: “ho2--ah lah, koh liah8 e7 hou7 li2 liah8 tng7-cheng2 ah lah, a pat8-lang5 chiu7 liah8 bo5 hi5-a2 leh.” a kong2 to7 tioh8, an2-ni koh liah8 long2 liah8 bo5 hi5-a2."
        ]
      ],
      "篇名": "水鬼仔故事"
    }
  ]
}
