{
  "作者": "陳金合",
  "出版年": "1993",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "有二个兄弟仔啦呼，一个愛開啦呼，啊一个愛儉啦呼，啊認真做頭路啦，啊認真拍拚啦。啊，這个草山囝仔老爸呼，是算講第二的啦，這阿兄就真拍拚，直搰力啦，真[敖^力]做生意，伊自安就財產賣賣咧，去開三間的珍珠店，珍珠店一間是e5一斗啦，一間珍珠店是一斗啦，開三間啦！啊這个草山囝仔老父，伊講：「唉咿！咱安呢做到ua7卜艱苦死。人阿兄財產賣掉，人伊麼得過日。」這个草山囝仔老父呼，就安就猶然財產賣掉，伊煞無做，坐得食。食無偌久的中間啦，伊這个錢煞開了啊，錢煞開了的時，才來死。",
          "u7 nng7 e5 hiann-ti7-a2 lah honnh, chit8 e5 ai3 khai lah honnh, a chit8 e5 ai3 khiam7 lah honnh, a jin7-chin choe3 thau5-lou7 lah, a jin7-chin phah-piann3 lah. a, in chit e5 chhau2-soann gin2-a2 in lau7-pe7 honnh, si7 sng3 kong2 te7-ji7 e5 lah, in che a-hiann chiu7 chin phah-piann3, tit8 kut-lat8 lah, chin gau5 choe3 seng-li2, i chu7 an2 chiu7 chai5-san2 be7-be7 leh, khi3 khui sann keng e5 tinn-chiu tiam3, tin-chiu tiam3 chit8 keng si7--e5 chit8 tau2 lah, chit8 keng tin-chiu tiam3 si7 chit8 tau2 lah, khui sann keng lah! a chit e5 chhau2-soann gin2-a2 in lau7-pe7, i kong2:  “e2-i! lan2 an2-ni cho3 kau3 oa7 beh kan-khou2--si2. lang5 in a-hiann chai5-san2 be7 tiau7, lang5 i ma7 teh koe3-jit8.” chit e5 chhau2-soann gin2-a2 in lau7-pe7 honnh, chiu7 an2 chiu7 oan2-na7 chai5-san2 be7 tiau7, i soah bo5 choe3, che7 teh chiah8. chiah8 bo5 loa7 ku2 e5 tiong-kan lah, i chit e5 chinn5 soah khai liau2--a, chinn5 soah khai liau2 e5 si5, chiah lai5 si2."
        ],
        [
          "啊死的時，當，伊這二个草山囝仔這呼，猶然是二个兄弟仔，啊講：「當哭枵啊，當一寡財產，老父賣了了，啊亦食了了啊，呼，啊亦無錢，真艱苦過日。」落尾這草山囝仔的時，二个兄弟仔就拍拚去上山擔柴，人若一日擔一擔，二个兄弟仔攏一日擔二擔，呼。啊自安直直去拍拚，直直得趁來食。這个老爸煞死，自安叫人去共看一个風水，就用咯鋤頭去摒，用草蓆仔捲，就去共埋佇後山啦，擱經過無偌久，這个草山囝仔老母煞猶然來死去，就去共埋佇前山啦。老父埋佇後山，老母埋佇前山。",
          "a si2 e5 si5, tann, i chit nng7 e5 chhau2-soann gin2-a2 che honnh, oan-na7 si7 nng7 e5 hiann-ti7-a2, a kong2: “tann khau3-iau ah, tann chit8 koa2 chai5-san2, in lau7-pe7 be7 liau2-liau2, a ia7 chiah8 liau2-liau2 ah, houh, a ia7 bo5 chinn5, chin kan-khou2 koe3-jit8.” loh8-be2 che chhau2-soann gin2-a2 e5 si5,  in nng7 e5 hiann-ti7-a2 chiu7 phah-piann3 khi3 chiunn7-soann tann chha5, lang5 na7 chit8 jit8 tann chit8 tann3, in nng7 e5 hiann-ti7-a2 long2 chit8 jit8 tann nng7 tann3, houh. a chu7 an2 tit8-tit8 khi3 phah-piann3, tit8-tit8 teh than3 lai5 chiah8. in chit e5 lau7-pe7 soah si2, chu7 an2 kio3 lang5 khi3 ka7 khoann3 chit8 e5 hong-sui2, to7 iong7 koh ti5-thau5 khi3 piann3, iong7 chhau2-chhioh8-a2 kng2, chiu7 khi3 ka7 tai5 ti7 au7-soann lah, koh keng-ke3 bo5 loa7 ku2, in chit e5 chhau2-soann gin2-a2 in lau7-bu2 soah oan-na7 lai5 si2--khi3, in chiu7 khi3 ka7 tai5 ti7 cheng5-soann lah. in lau7-pe7 tai5 ti7 au7-soann, in lau7-bu2 tai5 ti7 cheng5-soann."
        ],
        [
          "這个草山囝仔每日拍拚直直擔柴，啊擱驚人掠著呼，啊自安二个兄弟，自安就直直儉，直直做，直直擔柴，直直賣安呢啦！",
          "chit e5 chhau2-soann gin2-a2 mui2 jit8 phah-piann3 tit8-tit8 tann chha5, a koh kiann-lang5 liah8 tioh8 honnh, a chu7 an2 nng7 e5 hiann-ti7, chu7 an2 chiu7 tit8-tit8 khiam7, tit8-tit8 choe3, tit8-tit8 tann chha5, tit8-tit8 be7 an2-ni lah!"
        ],
        [
          "啊有一天經過，長有幾箍銀啊，幾兩銀啦，二个兄弟就參詳講，小弟較巧啦。伊講：「阿兄啊，阿兄啊，人逐个講算命的赫爾準，毋無咱二个兄弟仔麼來予人算命看覓e5。」安呢，啊這个算命仙的時，伊就去，二个兄弟就跪咧講：「啊！看命先生啊！你來看阮二个兄弟仔呼當時會出頭天安呢呼。」這个看命仙的毋共看、毋共講，舉頭就起來看的時講：「你草山囝仔，你出來出來，你這乞食擱狼狽！」順續共罵，罵講這二个兄弟仔呼，草山囝仔這，穿草衫合草褲，伊講：「乞食擱狼狽安呢」，叫伊出去安呢。伊講：「我錢卜予你趁[口+留]，人若偌濟，我麼偌濟予你！」伊講：「你毋免算啦，你出去啦，你會乞食擱狼狽！」呼安呢，呼這二个兄弟仔自安扁擔鉤仔索，舉咧就出去看命仙的這个大門口，就uan路哭轉，uan路哭轉去。住佇深山林內，啊二个兄弟就攬咧哭，攬咧講，當老爸財產開了了啊呼，啊當放二个兄弟仔呼，煞安呢，會使講眾人看伊無起安呢就著。啊真怨嘆。",
          "a u7 chit8 kang keng-ke3, tiong2 u7 kui2 khou gin5 ah, kui2 niu2 gin5 lah, nng7 e5 hiann-ti7 chiu7 chham-siong5 kong2, in sio2-ti7 khah khiau2 lah. i kong2: “a-hiann-a2, a-hiann-a2, lang5 tak8 e5 kong2 sng3-mia7 e5 hiah-nih chun2, m7 bo5 lan2 nng7 e5 hiann-ti7-a2 ma7 lai5 hou7 lang5 sng3-mia7 khoann3-mai7--e5.” an2-ni, a chit e5 sng3-mia7-sian e5 si5, i chiu7 khi3, nng7 e5 hiann-ti7 chiu7 kui7 teh kong2: “ah! khoann3-mia7 sian-sinn ah! li2 lai5 khoann3 gun2 nng7 e5 hiann-ti7-a2 honnh tang-si5 e7 chhut-thau5-thinn an2-ni honnh.” chit e5 khoann3-mia7-sian e5 m7 ka7 khoann3, m7 ka7 kong2, giah8-thau5 chiu7 khi2 lai5 khoann3 e5 si5 kong2: “li2 chhau2-soann gin2-a2, li2 chhut--lai5 chhut--lai5, li2 che khit-chiah8 koh liong5-poe7!” sun7-soa3 ka7 ma7, ma7 kong2 chit nng7 e5 hiann-ti7-a2 honnh, chhau2-soann gin2-a2 che, chheng7 chhau2 sann kap chhau2 khou3, i kong2: “khit-chiah8 koh liong5-poe7 an2-ni”, kio3 i chhut--khi3 an2-ni. i kong2: “goa2 chinn5 beh hou7 li2 than3 lioh, lang5 na7 loa7 che7, goa2 ma7 loa7 che7 hou7 li2!” i kong2: “li2 m7 bian2 sng3 lah, li2 chhut--khi3 lah, li2 e7 khit-chiah8 koh liong5-poe7!” houh an2-ni, houh chit nng7 e5 hiann-ti7-a2 chu7 an2 pin2-tann kau-a2-soh, giah8 leh chiu7 chhut khi3 khoann3-mia7-sian e5 chit e5 toa7-mng5 khau2, to7 oan lou7 khau3 tng2, oan lou7 khau3--tng2-khi3. toa3 ti7 chhim-soann na5-lai7, a nng7 e5 hiann-ti7 chiu7 lam2 leh khau3, lam2 leh kong2, tann in lau7-pe7 chai5-san2 khai liau2-liau2 ah honnh, a tann pang3 in nng7 e5 hiann-ti7-a2 honnh, soah an2-ni, e7-sai2 kong2 cheng3-lang5 khoann3 i bo5 khi2 an2-ni to7 tioh8. a chin oan3-than3."
        ],
        [
          "啊落尾的中間的時呼。就有一天，煞煩惱到亦曉擔柴出去賣安呢，啊有一个唐山仙的地理仙，唐山過來台灣，去抵著伊佇深山林內，伊共借厝過暝。啊這个阿兄伊講，就共小弟仔講：「毋好啦！咱二个兄弟仔都得無通食啊，啊擱加這个、這地理先生來到咱遮，啊咱著擱趁飼伊，安呢咱就加艱苦e5咧！」小弟仔較巧，伊講：「阿兄，你赫戇，無要緊！無差一个人，咱平平若講煮一碗米來講，咱加共舀一碗水落去，咱有通食，伊麼有通食！」呼安呢。啊當這个唐山仙的就，就住彼，就住彼，啊就四界直直看，直直看，看看講：「哎咿這一个草山囝仔呼，著愛來牽成予好額。」落尾的中間，伊就有一暗，就共問，問講：「啊您二兄弟仔，住這个深山林內，住這个草寮，擱穿草衫合草褲，啊您老父老母是死偌久啊？」伊講老父老母有死幾年過啊，伊講：「安呢會使共拾風水啊！」伊講：「啊無錢，卜拾啥風水安呢啦呼！」落尾的時，這个地理先生啊自安呢就身軀有四兩銀，伊講：「安呢，我有四兩銀，我麼算講來您遮食赫久啊呼！啊我這四兩銀借你呼，借你的時啊，您老父老母的風水呼，來共拾起來呼，我用甕仔共貯咧，啊來共你看看佗一个所在，啊你照彼个時日呼，去共葬您老父老母仔，您一个，一人背一粒呼，就去共葬得彼，啊我共您看日。」伊講：「呼好，安呢好！」就安呢成實就共拾轉來厝腳啦，啊當毋就住彼猶然共拜，啊伊麼擔柴，每日擔柴佇得生活。實在是這个地理先生就去共尋，尋一个地理足好e5。啊就安成實到彼个時間到啊，一人就背一粒，卜去共葬住彼个地理先生共看的彼个風水地彼。去到半路的時，烏天暗地，雷公閃爁呼，khin7 khiang3叫！阿兄講：「啊無愛去啊啦！轉來啦！」伊講：「毋好！人地理先生共咱看時合日呼，這个愛去共葬安呢，無咱若捾來到位呼，有掩無掩攏無要緊，共架落就好啊！」自安落尾聽小弟的時，自安奉金甕自安直直背，直直背，背去到彼。呼……，講雷公閃爁落大雨啊呢！呼講足厲害e5啦！落尾的時呼，小弟仔較巧，講：「阿兄啊！來！你捾老父，我捾老母，共掞落去！」呼，啊就成實共掞落去啊[口+留]，掞落去的時，哦，拼起腳講無看e5通掩土啦！自安共，干單共掞落爾啦！自安二个兄弟仔越起腳就走轉來。轉來的時，伊就擱拍拚啊！擱再擱拾柴擱出去賣。",
          "a loh8-be2 e5 tiong-kan e5 si5 honnh. chiu7 u7 chit8 kang, soah hoan5-lo2 kau3 ia7 be7 hiau2 tann chha5 chhut khi3 be7 an2-ni, a u7 chit8 e5 tng5-soann-sian e5 te7-li2-sian, tng5-soann koe3 lai5 Tai5-oan5, khi3 tu2 tioh8 i ti7 chhim-soann na5-lai7, i ka7 chioh chhu3 ke3-mi5. a in chit e5 a-hiann i kong2, chiu7 ka7 in sio2-ti7-a2 kong2: “m7 ho2 lah! lan2 nng7 e5 hiann-ti7-a2 to teh bo5 thang chiah8 ah, a koh ke chit e5, che te7-li2 sian-sinn lai5 kau3 lan2 chia, a lan2 tioh8 koh than3 chhi7 i, an2-ni lan2 chiu7 ke kan-khou2--e5 leh!” in sio2-ti7-a2 khah khiau2, i kong2: “a-hiann, li2 hiah gong7, bo5 iau3-kin2! bo5 chha chit8 e5 lang5, lan2 pinn5-pinn5 na7 kong2 chu2 chit8 oann2 bi2 lai5 kong2, lan2 ke ka7 io2 chit8 oann2 chui2 loh8--khi3, lan2 u7 thang chiah8, i ma7 u7 thang chiah8!” honnh an2-ni. a tann chit e5 tng5-soann-sian e5 to7, chiu7 toa3 in hia, chiu7 toa3 in hia, a to7 si3-koe3 tit8-tit8 khoann3, tit8-tit8 khoann3, khoann3-khoann3 kong2: “ai-i che chit8 e5 chhau2-soann gin2-a2 honnh, tioh8 ai3 lai5 khan-seng5 hou7 ho2-giah8.” loh8-be2 e5 tiong-kan, i chiu7 u7 chit8 am3, chiu7 ka7 mng7, mng7 kong2: “a lin2 nng7 hiann-ti7-a2, toa3 chit e5 chhim-soann na5-lai7, toa3 chit e5 chhau2-liau5, koh chheng7 chhau2 sann kap chhau2 khou3, a lin2 lau7-pe7 lau7-bu2 si7 si2 loa7 ku2 ah?” i kong2 in lau7-pe7 lau7-bu2 u7 si2 kui2 ni5 koe3 ah, i kong2:  “an2-ni e7-sai2 ka7 khioh hong-sui2 ah!” i kong2: “a2 bo5 chinn5, beh khioh siann2 hong-sui2 an2-ni lah honnh!” lou7-be2 e5 si5, chit e5 te7-li2 sian-sinn-a2 chu7 an2-ni to7 seng-khu u7 si3 niu2 gin5, i kong2:  “an2-ni, goa2 u7 si3 niu2 gin5, goa2 ma7 sng3 kong2 lai5 lin2 chia chiah8 hiah ku2 ah honnh! a goa2 che si3 niu2 gin5 chioh li2 honnh, chioh li2 e5 si5 ah, lin2 lau7-pe7 lau7-bu2 e5 hong-sui2 honnh, lai5 ka7 khioh--khi2-lai5 honnh, goa2 eng7 ang3-a2 ka7 te2 leh, a lai5 ka7 li2 khoann3-khoann3 to2 chit8 e5 sou2-chai7, a li2 chiau3 hit e5 si5-jit8 honnh, khi3 ka7 chong3 lin2 lau7-pe7 lau7-bu2-a2, lin2 chit8 e5, chit8 lang5 phainn7 chit8 liap8 honnh, chiu7 khi3 ka7 chong3 ti7 hia, a goa2 ka7 lin2 khoann3 jit8.” i kong2: “houh ho2, an2-ni ho2!” chiu7 an2-ni chiann5-sit8 chiu7 ka7 khioh tng2 lai5 in chhu3-kha lah, a tann m7 to7 toa3 hia oan-na7 ka7 pai3, a i ma7 tann chha5, mui2-jit8 tann chha5 ti7 teh seng-oah8. sit8-chai7 si7 chit e5 te7-li2 sian-sinn chiu7 khi3 ka7 chhoe7, chhoe7 chit8 e5 te7-li2 chiok ho2--e5. a chu7 an2 chiann5-sit8 kau3 hit e5 si5-kan kau3 ah, chit8 lang5 to7 phainn7 chit8 liap8, beh khi3 ka7 chong3 toa3 hit e5 te7-li2 sian-sinn ka7 khoann3 e5 hit e5 hong-sui2-te7 hia. khi3 kau3 poann3-lou7 e5 si5, ou-thinn-am3-toe7, lui5-kong sinn2-na3 honnh, khin7-khiang3 kio3! in a-hiann kong2: “a bo5-ai3 khi3 ah lah! tng2--lai5 lah!” i kong2: “m7 ho2! lang5 te7-li2 sian-sinn ka7 lan2 khoann3 si5 kap jit8 honnh, chit e5 ai3 khi3 ka7 chong3 an2-ni, bo5 lan2 na7 koann7 lai5 kau3 ui7 honnh, u7 am bo5 am long2 bo5 iau3-kin2, ka7 khe3 loh8 to7 ho2 ah!” chu7 an2 lou7-be2 thiann in sio2-ti7 e5 si5, chu7 an2 hong7-kim-ang3 chu7 an2 tit8-tit8 phainn7, tit8-tit8 phainn7, phainn7 khi3 kau3 hia. houh……, kong2 lui5-kong sinn2-na3 loh8 toa7-hou7 ah neh! houh kong2 chiok li7-hai7--e5 lah! lou7-be2 e5 si5 honnh, in sio2-ti7-a2 khah khiau2, kong2: “a-hiann ah! lai5! li2 koann7 lau7-pe7, goa2 koann7 lau7-bu2, ka7 tan3--loh8-khi3!” houh, a to7 chiann5-sit8 ka7 tan3--loh8-khi3 ah lioh, tan3--loh8-khi3 e5 si5, ouh, phe khi2 kha kong2 bo5 khoann3--e5 thang am thou5 lah! chu7 an2 ka7, kan-ta ka7 tan3--loh8 nia5 lah! chu7 an2 nng7 e5 hiann-ti7-a2 oat8 khi2 kha chiu7 chau2--tng2-lai5. tng2--lai5 e5 si5, i chiu7 koh phah-piann3 ah! koh chai3 koh khioh chha5 koh chhut khi3 be7."
        ],
        [
          "經過有三天啦，小弟仔伊講，問阿兄講：「啊！你若驚呼，毋無今仔日你家己擔柴出去啦！」啊伊卜去看老父老母仔的彼風水呼，共架落去，鋤頭亦無擱共舉，伊卜去共蓋土蓋蓋咧。哇！自安一下去，這个、這个草山囝仔這个小弟就去到位的時，這个墓已經浮起來，攏總足水e5！地理就去予得著啊！地理去予得著的中間呼，伊就共企e5墓頂呼，彼共看，看著坑溝的時講：「呼，彼石頭那會赫水，這提出來賣，有錢哦！」呼安呢啦。落尾的時，這个草山囝仔伊就共帶二粒石頭，順續拾二粒石頭出去啦！明仔早起的時擔柴，伊就共架住柴頂，就去到街路，人就共講：「eh！草山囝仔！草山囝仔！啊你彼石頭卜賣無？」伊講：「卜nooh！我擔出來一定卜賣的，我那會毋賣？！」啊你卜賣偌濟錢？我講，伊就講：「看您偌濟卜共我買講？」呼安呢，伊講：「安呢啦！一粒四兩銀共你買啦！」呼，伊講：「hann5，赫好價哦！一粒四兩銀哦！」啊落尾的時，二粒石頭就賣八兩銀啊[口+留]。八兩銀的時呼，伊就擔咧幾仔工的柴啊咧呼，伊彼一擔柴才賣幾仙錢爾啦，啊四兩銀咧！落尾轉去爾爾，就八兩銀呼，就去共阿兄買一軀衫褲，啊伊家己買一軀，啊伊就穿轉去啊[口+留]，伊的草衫就共吊住扁擔頭啦，就直直行，行轉去。阿兄又擱擔柴出來，又擱看著講：「哎喲！啊彼那會一个穿衫褲仔對遮來啊！」哦！啊就走啊呢！叫是講人卜掠偷擔柴的咧！安那……那……共叫，伊就那走啊，自安直直走，走轉去到厝e5，伊才問小弟仔，伊講：「hann5，彼一領毋是真貴hioh，啊你穿彼衫仔褲轉來？」伊講：「我麼共你買一軀啊！」安呢，呼啊二个兄弟就草衫就共吊起來彼壁邊彼啦，啊就穿衫仔褲啊！伊講：「今也擔柴啊！」來去，來老爸老母的風水面前四箍輪轉呼，彼烏金！烏金！足水e5！自安二个兄弟仔自安拍拚直直去擔彼石頭，擔擔去賣啦！阿兄較有力，就擔較濟，伊較無力，就擔較少。擔到講，賣到會使講真好額啊啦！續落去，彼號烏金講轉來起厝，轉來鋪門口埕，轉來疊牆圍仔啦！彼就是「烏金鋪路」就是對遮來的啦！烏金鋪路啦！",
          "keng-ke3 u7 sann kang lah, in sio2-ti7-a2 i kong2, mng7 in a-hiann kong2: “ah! li2 na7 kiann honnh, m7 bo5 kin-a2-jit8 li2 ka-ki7 tann chha5--chhut-khi3 lah!” a i beh khi3 khoann3 in lau7-pe7 lau7-bu2-a2 e5 he hong-sui2 honnh, ka7 khe3--loh8-khi3, ti5-thau5 ia7 bo5 koh ka7 giah8, i beh khi3 ka7 kham3 thou5 kham3-kham3 leh. oah! chu7 an2 chit8-e7 khi3, chit e5 in, chit e5 chhau2-soann gin2-a2 in chit e5 sio2-ti7 chiu7 khi3 kau3 ui7 e5 si5, chit e5 bong7 i2-keng phu5--khi2-lai5, long2-chong2 chiok sui2--e5! te7-li2 chiu7 khi3 hou7 tit--tioh8 ah! te7-li2 khi3 hou7 tit tioh8 e5 tiong-kan honnh, i chiu7 ka7 khia7 e5 bong7-teng2 honnh, hia ka7 khoann3, khoann3 tioh8 khinn-kau e5 si5 kong2: “houh, he chioh8-thau5 na2 e7 hiah sui2, che theh8 chhut lai5 be7, u7 chinn5--ouh!” honnh an2-ni lah. lou7-be2 e5 si5, chit e5 chhau2-soann gin2-a2 i chiu7 ka7 toa3 nng7 liap8 chioh8-thau5, sun7-soa3 khioh nng7 liap8 chioh8-thau5 chhut-khi3 lah! bin5-a2 cha2-khi2 e5 si5 tann chha5, i chiu7 ka7 khe3 toa3 chha5-teng2, chiu7 khi3 kau3 koe-lou7, lang5 to7 ka7 kong2: “eh! chhau2-soann gin2-a2! chhau2-soann gin2-a2! a li2 he chioh8-thau5 beh be7 bo5?” i kong2: “beh nouh! goa2 tann chhut--lai5 it-teng7 beh boe7 e5, goa2 na2 e7 m7 boe7? !” a li2 beh be7 loa7 che7 chinn5? goa2 kong2, i chiu7 kong2: “khoann3 li2 loa7 che7 beh ka7 goa2 boe2 kong2?” honnh an2-ni, i kong2: “an2-ni lah! chit8 liap8 si3 niu2 gin5 ka7 li2 boe2 lah!” houh, i kong2: “hann5, hiah ho2-ke3 ouh! chit8 liap8 si3 niu2 gin5--ouh!” a loh8-be2 e5 si5, nng7 liap8 chioh8-thau5 chiu7 boe7 poeh niu2 gin5 ah lioh. peh niu2 gin5 e5 si5 honnh, i chiu7 tann leh kui2-a kang e5 chha5 ah leh honnh, i he chit8 tann3 chha5 chiah be7 kui2 sian chinn5 nia5 lah, a si3 niu2 gin5 leh! lou7-be2 tng2--khi3 nia7-nia7, chiu7 peh niu2 gin5 honnh, chiu7 khi3 ka7 in a-hiann be2 chit8 su sann-khou3, a i ka-ki7 be2 chit8 su, a i chiu7 chheng7--tng2-khi3 ah lioh, i e5 chhau2 sann chiu7 ka7 tiau3 toa3 pinn2-tann3-thau5 lah, chiu7 tit8-tit8 kiann5, kiann5--tng2-khi3. in a-hiann iu7 koh tann chha5 chhut--lai5, iu7 koh khoann3 tioh8 kong2: “ai-ioh! a he na2 e7 chit8 e5 chheng7 sann-khou3-a2 tui3 chia lai5 ah!” ouh! a to7 chau2 ah neh! kio3-si7 kong2 lang5 beh liah8 thau tann chha5 e5 leh! an na2 …… na2 …… ka7 kio3, i chiu7 na2 chau2 ah, chu7 an2 tit8-tit8 chau2, chau2 tng2 khi3 kau3 in chhu3--e5, i chiah mng7 in sio2-ti7-a2, i kong2: “hann5, hit chit8 nia2 m7 si7 chin kui3-hioh, a li2 chheng7 he sann-a2-khou3 tng2--lai5?” i kong2: “goa2 ma7 ka7 li2 be2 chit8 su ah!” an2-ni, houh-a nng7 e5 hiann-ti7 chiu7 chhau2 sann chiu7 ka7 tiau3--khi2-lai5 in he piah-pinn hia lah, a to7 chheng7 sann-a2-khou3 ah! i kong2: “chit-ma2 mai3 tann chha5 ah!” lai5-khi3, lai5 in lau7-pe7 lau7-bu2 e5 hong-sui2 bin7-cheng5 si3-khou lian2-tng2 honnh, he ou-kim! ou-kim! chiok sui2--e5! chu7 an2 nng7 e5 hiann-ti7-a2 chu7 an2 phah-piann3 tit8-tit8 khi3 tann he chioh8-thau5, tann-tann khi3 boe7 lah! in a-hiann khah u7-lat8, chiu7 tann khah che7, i khah bo5-lat8, chiu7 tann khah chio2. tann kau3 kong2, be7 kau3 e7-sai2 kong2 chin ho2-giah8 ah lah! soa3--loh8-khi3, hit ho7 ou-kim kong2 tng2 lai5 khi2-chhu3, tng2 lai5 phou mng5-khau2-tiann5, tng2 lai5 tiap8 chhiunn5-ui5-a2 lah! he chiu7-si7 “ou-kim phou lou7” chiu7-si7 tui3 chia lai5 e5 lah! ou-kim phou lou7 lah!"
        ],
        [
          "啊落尾的時，就大漢啊[口+留]，大漢起來的時，一个媒人婆就卜去共做媒人呼，伊講，就去共員外講呼，伊講：「員外啊！員外啊！你這查某囝仔麼少歲啊[口+留]，啊摻這个草山囝仔這呼，年歲麼差不多咧！無我共你做媒人啦！來去予彼草山囝仔做牽手安呢！」伊講，伊講：「好啊！」伊講：「啊！當時卜送定安呢？」伊講：「hng7！無要緊啦！毋免看啦！」伊講：「毋免探聽啦！」伊講：「的查某子呼，真費氣啦！若有人卜共做媒人，彼个子婿就跛腳啦！媒人就歪嘴啦！安呢啦！」伊講，害伊講拍拚照鏡照到，伊講：「無咧！我亦無歪嘴咧！」自安拚咧直直走，看彼草山囝仔，看有跛腳無，講共捎起來直直踅，伊講：「啊無咧！」呼，伊就共走去共員外講，伊講：「無哦！彼个囝仔攏無安怎！」伊講安呢，啊伊就講：「啊當時卜送定啊！」伊講，講：「經過三工就會使送定！」伊講：「啊！送定，你有錢人，啊卜用啥送定啊？」伊講：「毋免！有一斗的珍珠來予我看就好！」一斗珍珠啦。",
          "a lou7-be2 e5 si5, chiu7 toa7-han3 ah lioh, toa7-han3--khi2-lai5 e5 si5, chit8 e5 moe5-lang5-po5 chiu7 beh khi3 ka7 choe3 moe5-lang5 honnh, i kong2, chiu7 khi3 ka7 oan5-goe7 kong2 honnh, i kong2: “oan5-goe7 ah! oan5-goe7 ah! li2 che cha-bou2 gin2-a2 ma7 be7 chio2 hoe3 ah lioh, a chham chit e5 chhau2-soann gin2-a2 che honnh, ni5-hoe3 ma7 chha-put-to leh! bo5 goa2 ka7 li2 choe3 moe5-lang5 lah! lai5-khi3 hou7 he chhau2-soann gin2-a2 choe3 khan-chhiu2 an2-ni!” i kong2, i kong2: “ho2 ah!” i kong2: “ah! tang-si5 beh sang3-tiann7 an2-ni?” i kong2: “hng7! bo5 iau3-kin2 lah! m7 bian2 khoann3 lah!” i kong2: “m7 bian2 tham3-thiann lah!” i kong2: “in e5 cha-bou2-kiann2 honn7, chin hui3-khi3 lah! na7 u7 lang5 beh ka7 choe3 mui5-lang5, hit e5 kiann2-sai3 chiu7 pai2-kha lah! moe5-lang5 chiu7 oai-chhui3 lah! an2-ni lah!” i kong2, hai7 i kong2 phah-piann3 chio3 kiann3 chio3 kah, i kong2: “bo5 leh! goa2 ia7 bo5 oai-chhui3 leh!” chu7 an2 piann3 leh tit8-tit8 chau2, khoann3 he chhau2-soann gin2-a2, khoann3 u7 pai2-kha bo5, kong2 ka7 sa khi2 lai5 tit8-tit8 seh8, i kong2: “a2 bo5 leh!” houh, i chiu7 ka7 chau2 khi3 ka7 oan5-goe7 kong2, i kong2: “ bo5 ou5! hit e5 gin2-a2 long2 bo5 an2-choann2!” i kong2 an2-ni, a i chiu7 kong2: “a tang-si5 beh sang3-tiann7 ah!” i kong2, kong2: “keng-ke3 sann kang chiu7 e7-sai2 sang3-tiann7!” i kong2: “ah! sang3-tiann7, li2 u7-chinn5-lang5, a beh iong7 siann2 sang3-tiann7 ah?” i kong2: “m7 bian2! u7 chit8 tau2 e5 tin-chu lai5 hou7 goa2 khoann3 to7 ho2!” chit8 tau2 tin-chu lah."
        ],
        [
          "今也就換對阿伯彼去，對阿伯彼去啦！伊講：「看一斗的珍珠就好啦！毋是卜共收喔！一斗！」啊落尾的時呼，伊就共草山囝仔講，伊講：「好哦！好哦！員外的查某子真水，真彼號的！」啊伊講：「好！講叫您呼，提一斗的珍珠予看安呢！」啊伊講：「當，哭枵啊！當一斗的珍珠是卜佗提？」啊落尾才七想八想，想講，啊阿叔，阿兄，阿伯，阿伯呼，佇得開珍珠店，安呢啦！啊落尾的時，就去共阿伯借珍珠啦！啊叫一个大力的共擔一擔烏金啦，擔一擔石頭卜去予阿伯。哇！啊當伊就叫彼大力的呼，講：「啊！你擔彼較重，伊先去樹仔腳歇睏，伊卜先去共阿伯呼借珍珠，毋知肯無？」啊落尾的時，就去共阿伯講，阿伯頭起時講：「hng5那會使e5？！hioh！您老父財產賣了了，食了去啊，你今也你共我借一斗珍珠，你卜等當時還我啊？使e5 noo，我著關一間店咧！」呼，安呢啦！伊講：「要緊！要緊！我有叫人擔一擔石頭卜來予你，予你先用安呢，予你賣安呢！」伊講：「hng5！石頭卜創啥？」伊講：「呼，彼石頭偌好價咧！彼石頭一粒偌濟錢安呢！」啊落尾的時呼，阿伯就出來看啊[口+留]，伊講：「哎咿！這个歹囝仔那擔彼擔烏金赫大擔？當彼擔烏金就比伊的財產較濟咧！安呢！」一擔烏金啦！叫一个大力仔擔一擔烏金。落尾伊就成實緊去提一斗的珍珠啊，就出來，伊講叫阿孫的講：「烏金擔入來，你彼斗毋免提來啊！彼斗毋免提來啊！」伊彼賣珍珠的人，就chiang7-chai7捌的啦！",
          "chit-ma2 to7 oann7 tui3 in a-peh hia khi3, tui3 in a-peh hia khi3 lah! i kong2: “khoann3 chit8 tau2 e5 tin-chu chiu7 ho2 lah! m7 si7 beh ka7 siu ouh! chit8 tau2!” a lou7-be2 e5 si5 honnh, i chiu7 ka7 chhau2-soann gin2-a2 kong2, i kong2: “ho2--ou5! ho2--ou5! oan5-goe7 e5 cha-bou2-kiann2 chin sui2, chin hit ho7 e5!” a i kong2: “ho2! kong2 kio3 lin2 honnh, theh8 chit8 tau2 e5 tin-chu hou7 khoann3 an2-ni!” a i kong2: “tann, khau3-iau ah! tann chit8 tau2 e5 tin-chu si7 beh to2 theh8?” a lou7-be2 chiah chhit siunn7 peh siunn7, siunn7 kong2, a in a-chek, in a-hiann, in a-peh, in a-peh honnh, ti7 teh khui tin-chu tiam3, an2-ni lah! a lou7-be2 e5 si5, chiu7 khi3 ka7 in a-peh chioh tin-chu lah! a kio3 chit8 e5 toa7-lat8 e5 ka7 tann chit8 tann3 ou-kim lah, tann chit8 tann3 chioh8-thau5 beh khi3 hou7 in a-peh. oah! a tann i chiu7 kio3 he toa7-lat8 e5 honnh, kong2: “ah! li2 tann he khah tang7, i seng khi3 chhiu7-a2-kha hioh-khun3, i beh seng khi3 ka7 in a-peh honnh chioh tin-chu, m7 chai kheng2 bo5?” a lou7-be2 e5 si5, chiu7 khi3 ka7 in a-peh kong2, in a-peh thau5-khi2-si5 kong2: “hng5 na2 e7-sai2--e5? ! hioh! lin2 lau7-pe7 chai5-san2 be7 liau2-liau2, chiah8 liau2 khi3--ah, li2 chit-ma2 li2 ka7 goa2 chioh chit8 tau2 tin-chu, li2 beh tan2 tong-si5 heng5 goa2 ah? be7-sai2--e5-nooh, goa2 tioh8 koainn chit8 keng tiam3 leh!” houh, an2-ni lah! i kong2: “be7 iau3-kin2! be7 iau3-kin2! goa2 u7 kio3 lang5 tann chit8 tann3 chioh8-thau5 beh lai5 hou7 li2, hou7 li2 seng iong7 an2-ni, hou7 li2 be7 an2-ni!” i kong2: “hng5! chioh8-thau5 beh chhong3-siann2?” i kong2: “houh, he chioh8-thau5 loa7 ho2-ke3 leh! he chioh8-thau5 chit8 liap8 loa7 che7 chinn5 an2-ni!” a lou7-be2 e5 si5 honnh, in a-peh chiu7 chhut lai5 khoann3 ah lioh, i kong2:  “ai-i! chit e5 phainn2 gin2-a2 na2 tann hit tann3 ou-kim hiah toa7-tann3? tann hit tann3 ou-kim chiu7 pi2 i e5 chai5-san2 khah che7 leh! an2-ni!” chit8 tann3 ou-kim lah! kio3 chit8 e5 toa7-lat8-a2 tann chit8 tann3 ou-kim. lou7-be2 i chiu7 chiann5-sit8 kin2 khi3 theh8 chit8 tau2 e5 tin-chu ah, chiu7 chhut--lai5, i kong2 kio3 in a-sun e5 kong2: “ou-kim tann--jip8-lai5, li2 hit tau2 m7 bian2 theh8 lai5 ah! hit tau2 m7 bian2 theh8 lai5 ah!” i he be7 tin-chu e5 lang5, chiu7 chhiang7-chai7 pat8-e5 lah!"
        ],
        [
          "啊落尾的時，就提去予員外，啊伊彼斗珍珠就擱提來予阿伯。啊當毋就經過啊，就共娶啊[口+留]，就共娶的時，員外的查某子就嫁來草山囝仔遮啊[口+留]。老爸的時呼，講：「要緊！查某子嫁去呼，對方若是好，伊若，頭倒客就三腳趒、二腳跳；啊若是無好，伊轉來就直直哭，呼安呢啦！」呼，就卜節伊安呢就對。啊當伊自安呢就講要緊，查某子卜嫁的時啊，這烏金提一粒予做私家就好，呼安呢啦！落尾的時，伊頭倒客的時，就叫一个，叫一kng3轎扛一kng3的烏金啦！伊講：「哼！卜愛這款物件驚無？鋪路行啦！疊牆圍啦！起厝啦！烏金啦！」烏金鋪路就是對遮來啦！啊落尾的時啊，老父講：「哇！我都咧好額，啊草山囝仔比我較好額！啥物烏金鋪路？」",
          "a lou7-be2 e5 si5, chiu7 theh8 khi3 hou7 oan5-goe7, a i hit tau2 tin-chu chiu7 koh theh8 lai5 hou7 in a-peh. a tann m7 to7 keng-ke3 ah, chiu7 ka7 chhoa7 ah lioh, chiu7 ka7 chhoa7 e5 si5, oan5-goe7 e5 cha-bou2-kiann2 chiu7 ke3 lai5 chhau2-soann gin2-a2 chia ah lioh. in lau7-pe7 e5 si5 honnh, kong2: “be7 iau3-kin2! cha-bou2-kiann2 ke3 khi3 honnh, tui3-hong na7 si7 ho2, i na7, thau5-to3-kheh chiu7 sann kha tio5, nng7 kha tio5; a na7 si7 bo5 ho2, i tng2--lai5 chiu7 tit8-tit8 khau3, houh an2-ni lah!” houh, chiu7 beh chat i an2-ni chiu7 tioh8. a tann i chu7 an2-ni chiu7 kong2 be7 iau3-kin2, cha-bou2-kiann2 beh ke3 e5 si5-a2, che ou-kim theh8 chit8 liap8 hou7 cho3 sai-khia to7 ho2, honnh an2-ni lah! lou7-be2 e5 si5, i thau5-to3-kheh e5 si5, chiu7 kio3 chit8 e5, kio3 chit8 kng3 kio7 kng chit8 kng3 e5 ou-kim lah! i kong2: “hng! beh ai3 chit khoan2 mih8-kiann7 kiann bo5? phou lou7 kiann5 lah! tiap8 chhiunn5-ui5 lah! khi2-chhu3 lah! ou-kim lah!” ou-kim phou lou7 chiu7-si7 tui3 chia lai5 lah! a lou7-be2 e5 si5 ah, in lau7-pe7 kong2: “oah! goa2 to teh ho2-giah8, a2 chhau2-soann gin2-a2 pi2 goa2 khah ho2-giah8! siann2-mih8 ou-kim phou lou7?”"
        ],
        [
          "啊落尾的時，這个員外就講：「啊！啊當住佇彼草山呼、彼出入赫艱苦的時，毋無，做一个員外，財產赫爾濟，土地赫爾濟，無來討一塊仔地呼，予伊起厝。」叫伊講，出來遮較快活安呢，落尾就共彼草山囝仔講，共子婿講，子婿講，呼甲丈人的地卜予伊起厝，伊就真歡喜咧，呼啊就成實卜出來起。卜出來起的時，伊就去共人買紅毛土，買磚仔，彼人看伊無起！「你草山囝仔，你有才調通起，有才調通起的時，我這攏送你！免共你提錢！」去共人買大杉，人麼安呢講，共人買啥物項都安呢講，講：「你無才調通起厝啦！有才調通起厝，我攏送你啦！」呼啊落尾的時，猶然去共起一間洋西樓，洋西樓啦！就去起起來就，去起起來的中間的時呼，伊草衫草褲呼，就去共吊佇伊的壁邊做紀念就著。",
          "a lou7-be2 e5 si5, chit e5 oan5-goe7 chiu7 kong2: “ah! a tann toa3 ti7 he chhau2-soann honnh, he chhut-jip8 hiah kan-khou2 e5 si5, m7 bo5, choe3 chit8 e5 oan5-goe7, chai5-san2 hiah-nih che7,  thou2-te7 hiah-nih che7, bo5 lai5 tho2 chit8 te3-a2 te7 honnh, hou7 i khi2-chhu3.”  kio3 i kong2, chhut lai5 chia khah khoann3-oah8 an2-ni, lou7-be2 chiu7 ka7 he chhau2-soann gin2-a2 kong2, ka7 in kiann2-sai3 kong2, in kiann2-sai3 kong2, houh kah in tiunn7-lang5 e5 te7 beh hou7 i khi2-chhu3, i chiu7 chin hoann-hi2 leh, houh ah to7 chiann5-sit8 beh chhut lai5 khi2. beh chhut lai5 khi2 e5 si5, i chiu7 khi3 ka7 lang5 be2 ang5-mng5-thou5, be2 chng-a2, hit lang5 khoann3 i bo5 khi2! “li2 chhau2-soann gin2-a2, li2 u7 chai5-tiau7 thang khi2, u7 chai5-tiau7 thang khi2 e5 si5, goa2 che long2 sang3 li2! bian2 ka7 li2 theh8-chinn5!” khi3 ka7 lang5 be2 toa7-sam, lang5 ma7 an2-ni kong2, ka7 lang5 be2 siann2-mih8 hang7 to an2-ni kong2, kong2: “li2 bo5 chai5-tiau7 thang khi2-chhu3 lah! u7 chai5-tiau7 thang khi2-chhu3, goa2 long2 sang3 li2 lah!” houh ah lou7-be2 e5 si5, oan-na7 khi3 ka7 khi2 chit8 keng iunn5-se-lau5, iunn5-se-lau5 lah! chiu7 khi3 khi2--khi2-lai5 chiu7, khi3 khi2--khi2-lai5 e5 tiong-kan e5 si5 honnh, i chhau2 sann chhau2 khou3 honnh, chiu7 khi3 ka7 tiau3 ti7 i e5 piah-pinn choe3 ki3-liam7 to7 tioh8."
        ],
        [
          "呼啊伊當伊這段就起好起來啊呼，起好幾仔個月啊，啊這个地理先生就佇唐山啦，伊講：「哎咿，啊我安呢呼去台灣，共人幫忙一个草山囝仔，啊有四兩白銀，我先借伊，啊伊今也毋知有抑無？想卜過來共提安呢，卜過共提啦！」哇！聽著講伊發展囉，起號做洋西樓呼，佇佗一角安呢，呼，講起到足舒適e5啦！啊講一工走對彼過，亦毋敢入去；二工走對彼過，亦毋敢入去。當草山囝仔起這洋西樓，啊咱卜來共提彼四兩銀呼，看卜那會當開嘴安呢啦！呼煞毋敢咧！伊講：「啊來到遮，啊無入去麼用e5！啊卜入去麼用e5咧！」呼講就住彼得pue，住彼得看，講七看八看的時，自安去予這个草山囝仔看著爾，自安真好禮共款待，講：「啊先生啊！先生啊！當你來到遮，你毋就入來安怎，安呢？啥物貨，你擱住彼得行！」伊講：「呼！我來遮行幾仔個月咧！毋敢入來咧！」呼，講行幾個月啊毋敢入來啦！呼，落尾就共叫去彼奉待。啊伊就，伊就共彼个地理先生講，伊講：「啊當您唐山呼，啥物住址？啥物所在？」叫伊寫起來呢，啊伊就寫起來，啊寫起來的中間呼，伊就住遮共奉待哦，這个草山囝仔奉待彼个先生，伊講：「要緊！當你今也來遮呼，看卜食啥攏有啦！呼，啊卜彳亍，伊亦陪伊彳亍啦！」呼，落尾的時，伊就叫咱遮的人呼，提錢過去唐山，共這个地理先生猶然翻舊西樓，猶然共起洋西樓啦！就去共這个地理先生起洋西樓。啊當就伊這是算猶然講答伊報答就著啦！",
          "Houh ah i tann i chit toann7 chiu7 khi2 ho2--khi2-lai5 ah honnh, khi2 ho2 kui2-a2 ko3 goeh8 ah, a chit e5 te7-li2 sian-sinn chiu7 ti7 tng5-soann lah, i kong2: “ai-i, a goa2 an2-ni honnh khi3 Tai5-oan5, ka7 lang5 pang-bang5 chit8 e5 chhau2-soann gin2-a2, ia7 u7 si3 niu2 peh8-gun5, goa2 seng chioh i, a i chit-ma2 m7 chai u7 a2 bo5? siunn7 beh koe3 lai5 ka7 theh8 an2-ni, beh ke3 ka7 theh8 lah!” oah! Thiann tioh8 kong2 i hoat-tian2--loh, khi2 ho7 cho3 iunn5-se-lau5 honnh, ti7 to2 chit8 kak an2-ni, houh, kong2-khi2 kau3 chiok su3-si7--e5 lah! a kong2 chit8 kang chau2 tui3 hia koe3, ia7 m7 kann2 jip8--khi3; nng7 kang chau2 tui3 hia koe3, ia7 m7 kann2 jip8--khi3. tann chhau2-soann gin2-a2 khi2 che iunn5-se-lau5, a lan2 beh lai5 ka7 theh8 hit si3 niu2 gin5 honnh, khoann3 beh na2 e7 tang3 khui-chhui3 an2-ni lah! houh soah m7 kann2 leh! i kong2: “a lai5 kau3 chia, a bo5 jip8--khi3 ma7 be7 iong7--e5! a beh jip8--khi3 ma7 be7-eng7--e5 leh!” honnh kong2 to7 toa3 hia teh poe, toa3 hia teh khoann3, kong2 chhit khoann3 peh khoann3 e5 si5, chu7 an2 khi3 hou7 chit e5 chhau2-soann gin2-a2 khoann3 tioh8 nia5, chu7 an2 chin ho2-le2 ka7 khoan2-thai7, kong2: “a sian-sinn ah! sian-sinn ah! tann li2 lai5 kau3 chia, li2 m7 to7 jip8 lai5 an2-choann2, an2-ni? siann2-mih8 hoe3, li2 koh toa3 hia teh kiann5!” i kong2: “houh! goa2 lai5 chia kiann5 kui2-a2 ko3 geh8 leh! m7 kann2 jip8--lai5 leh!” houh, kong2 kiann5 kui2 ko3 goeh8 ah m7 kann2 jip8--lai5 lah! houh, lou7-be2 chiu7 ka7 kio3 khi3 hia hong7-thai7. a i chiu7, i chiu7 ka7 hit e5 te7-li2 sian-sinn kong2, i kong2: “a tann lin2 tng5-soann honnh, siann2-mih8 chu7-chi2? siann2-mih8 sou2-chai7?” kio3 i sia2--khi2-lai5 nih, a i chiu7 sia2--khi2-lai5, a sia2--khi2-lai5 e5 tiong-kan honnh, i chiu7 toa3 chia ka7 hong7-thai7 ouh, chit e5 chhau2-soann gin2-a2 hong7-thai7 hit e5 sian-sinn, i kong2: “ be7 iau3-kin2! tann li2 chit-ma2 lai5 chia honnh, khoann3 beh chiah8 siann2 long2 u7 lah! honnh, a beh thit-tho5, i ia7 poe5 i thit-tho5 lah!” houh, lou7-be2 e5 si5, i chiu7 kio3 lan2 chia e5 lang5 honnh, theh8 chinn5 koe3 khi3 in tng5-soann, ka7 chit e5 te7-li2 sian-sinn oan-na7 hoan ku7 se-lau5, oan-na7 ka7 khi2 iunn5-se-lau5 lah! chiu7 khi3 ka7 chit e5 te7-li2 sian-sinn khi2 iunn5-se-lau5. a-tann to7 i che si7 sng3 oan-na7 kong2 tap i po3-tap chiu7 tioh8 lah!"
        ],
        [
          "啊這先生攏共留佇草山囝仔遮啦，直直共奉待啦，啊奉待了，經過幾仔年啊，經過幾仔年啊，啊伊自安就講：「歹勢咧！呰爾久啊，安呢！」啊伊就講伊卜轉去啊啦，啊煞毋敢講彼四兩銀啦，煞毋敢講咧。伊講：「哭枵啊！啊當亦毋敢共講，啊亦無錢通轉去，啊當就好啊當。」落尾的時呼，伊就講：「你請擱住遮，你猶使轉，呼安呢。」伊就叫人卜共起厝，猶未好安呢，伊就知影啊，呼安呢。啊落尾就擱予留，留到有一段時間過，伊講：「啊無轉去使，無轉去使！」啊落尾的時，伊才講：「啊先生啊，你今也轉去到您唐山呼，愛偌濟所費？」伊講：「愛偌濟。」安呢，伊講：「要緊。」伊這个所費，伊就是無愛擱去予這个先生走別位啦！抵抵仔好所費轉去到厝啦！當過工啦！這草山囝仔，啊落尾伊是叫一个大力的呼，猶然提八粒的烏金逮伊後壁去，逮伊後壁提去送先生，啊先生空行安呢，啊落尾的時呼，伊的厝翻過呼，擱路擱翻過呼，伊轉去煞認得伊的厝，伊講：「哇！我過去台灣二三年，那會庄內那會變到安呢啦，煞毋知位啦！」落尾這个提八粒烏金的這个呼，逮後壁呼先到位啦，伊落尾到。伊講：「先生轉來啊[口+留]，轉來，先轉來啊，安呢！」伊講：「無啊！就無轉來安呢！」落尾的時，伊才擱出來找先生，啊先生，伊才擱[毛^火]伊轉去，伊講：「呼，草山囝仔的作法，去共偷起厝，起到足舒適e5安呢。」伊算答伊。啊落尾的時，這个唐山先生呼，伊就擱來彼，伊講：「當你今也啊呼，亦呰爾好額，啊你今也人來去，擱來去予看命的彼呼，您二个草衫草褲擱穿咧，啊擱叫看命先生呼擱共您看，看看您二个兄弟仔的運命看啥款，安呢？」伊講：「呼好，行！」就擱試驗彼个先生啊。啊唐山仙的亦過來，亦去。就二个兄弟仔就猶然草衫草褲穿e5，就共跪落，伊講：「看命先生啊！拜託咧，來看阮二个兄弟仔是好命抑歹命，當時會出頭天？」安呢。伊掠金一下起來看的時呼，這个看命先生呼，緊咧雙手緊來共扭起來，伊講：「哎！哎！對不住，對不住！呼，今也真好安呢！」啊彼看命先生講亦看會捌安呢。落尾換這个地理先生呼，猶然人予看，伊麼是講：「啊真失禮。」伊學問比伊擱較淺安呢。啊落尾的中間，這个草山囝仔自安呢經過合這个地理先生呼，猶擱伊共買這个物件攏總送伊的烏金，伊無共提錢，伊麼送伊的烏金，比共買的擱較濟錢，安呢，結束啊。謝謝！",
          "a che sian-sinn long2-kiong7 lau5 ti7 chhau2-soann gin2-a2 in chia lah, tit8-tit8 ka7 hong7-thai7 lah, a hong7-thai7 liau2, keng-ke3 kui2-a2 ni5-ah, keng-ke3 kui2-a2 ni5 ah, a i chu7 an2 chiu7 kong2: “phainn2-si3-leh! chiah-nih ku2 ah, an2-ni!” a i chiu7 kong2 i beh tng2--khi3 ah lah, a soah m7 kann2 kong2 he si3 niu2 gin5 lah, soah m7 kann2 kong2 leh. i kong2: “khau3-iau ah! a tann ia7 m7 kann2 ka7 kong2, a ia7 bo5 chinn5 thang tng2--khi3, a tann to7 ho2 ah tann.” lou7-be2 e5 si5 honnh, i chiu7-kong2: “li2 chhiann2 koh toa3 chia, li2 iau2 be7-sai2 tng2, houh an2-ni.” i chiu7 kio3 lang5 beh ka7 khi2-chhu3, iau2-boe7 ho2 an2-ni, i chiu7 chai-iann2 ah, honnh an2-ni. a lou7-be2 to7 koh hou7 lau5, lau5 kau3 u7 chit8 toann7 si5-kan ke3, i kong2: “a bo5 tng2--khi3 be7-sai2, bo5 tng2--khi3 be7-sai2!” a lou7-be2 e5 si5, i chiah kong2: “a sian-sinn ah, li2 chit-ma2 tng2 khi3 kau3 lin2 tng5-soann honnh, ai3 loa7 che7 sou2-hui3?” i kong2: “ai3 loa7 che7.” an2-ni, i kong2: “ be7 iau3-kin2.” i chit e5 sou2-hui3, i chiu7 si7 bo5 ai3 koh khi3 hou7 chit e5 sian-sinn chau2 pat8-ui7 lah! tu2-tu2-a2 ho2 sou2-hui3 tng2 khi3 kau3 in chhu3 lah! be7 tang3 koe3 kang lah! che chhau2-soann gin2-a2, a lou7-be2 i si7 kio3 chit8 e5 toa7-lat8 e5 honnh, oan-na7 theh8 peh liap8 e5 ou-kim toe3 i au7-piah khi3, toe3 i au7-piah theh8 khi3 sang3 sian-sinn, a sian-sinn khang-kiann5 an2-ni, a lou7-be2 e5 si5 honnh, i e5 chhu3 hoan koe3 honnh, koh lou7 koh hoan koe3 honnh, i tng2--khi3 soah be7 jin7-tit i e5 chhu3, i kong2: “oah! goa2 koe3 khi3 Tai5-oan5 nng7 sann ni5, na2 e7 chng-lai7 na2 e7 pian3 kah an2-ni lah, soah m7 chai ui7 lah!” lou7-be2 chit e5 theh8 peh liap8 ou-kim e5 chit e5 honnh, toe3 au7-piah honnh seng kau3-ui7 lah, i lou7-be2 kau3. i kong2: “sian-sinn tng2-lai5 ah lioh, tng2--lai5, seng tng2--lai5 ah, an2-ni!” i kong2: “bo5--ah! chiu7 bo5 tng2--lai5 an2-ni!” lou7-be2 e5 si5, i chiah koh chhut lai5 chhoe7 sian-sinn, a sian-sinn, i chiah koh chhoa7 i tng2--khi3, i kong2: “honnh, chhau2-soann gin2-a2 e5 choe3-hoat, khi3 ka7 thau khi2-chhu3, khi2 kau3 chiok su3-si7--e5 an2-ni.” i sng3 tap i. a lou7-be2 e5 si5, chit e5 tng5-soann sian-sinn honnh, i chiu7 koh lai5 in hia, i kong2: “tann li2 chit-ma2 ah honnh, ia7 chiah-nih ho2-giah8, a li2 chit-ma2 lang5 lai5-khi3, koh lai5-khi3 hou7 khoann3 mia7 e5 he honnh, lin2 nng7 e5 chhau2 sann chhau2 khou3 koh chheng7 leh, a koh kio3 khoann3-mia7 sian-sinn honnh koh ka7 lin2 khoann3, khoann3-khoann3 lin2 nng7 e5 hiann-ti7-a2 e5 un7-mia7 khoann3 siann2-khoan2, an2-ni?” i kong2: “houh ho2, kiann5!” chiu7 koh chhi3-giam7 hit e5 sian-sinn-a2. a tng5-soann-sian--e5 ia7 koe3--lai5, ia7 khi3. in to7 nng7 e5 hiann-ti7-a2 chiu7 oan-na7 chhau2 sann chhau2 khou3 chheng7--e5, chiu7 ka7 kui7 loh8, i kong2: “khoann3-mia7 sian-sinn ah! pai3-thok leh, lai5 khoann3 gun2 nng7 e5 hiann-ti7-a2 si7 ho2-mia7 a2 phainn2-mia7, tang-si5 e7 chhut-thau5-thinn?” an2-ni. i liah8-kim chit8-e7 khi2 lai5 khoann3 e5 si5 honnh, chit e5 khoann3-mia7 sian-sinn honnh, kin2 leh siang-chhiu2 kin2 lai5 ka7 giu2--khi2-lai5, i kong2: “ai3! ai3! tui3-put8-chu7, tui3-put8-chu7! houh, chit-ma2 chin ho2 an2-ni!” a he khoann3-mia7 sian-sinn kong2 ia7 khoann3 e7 bat an2-ni. lou7-be2 oann7 chit e5 te7-li2 sian-sinn honnh, oan-na7 lang5 hou7 khoann3, i ma7 si7 kong2: “ah chin sit-le2.” i hak8-bun7 pi2 i koh khah chhian2 an2-ni. a lou7-be2 e5 tiong-kan, chit e5 chhau2-soann gin2-a2 chu7 an2-ni keng-ke3 kap chit e5 te7-li2 sian-sinn honnh, iau2 koh i ka7 boe2 chit e5 mih8-kiann7 long2-chong2 sang3 i e5 ou-kim, i bo5 ka7 theh8 chinn5, i ma7 sang3 i e5 ou-kim, pi2 ka7 boe2 e5 koh khah che7 chinn5, an2-ni, kiat-sok ah. sia7-sia7!"
        ]
      ],
      "篇名": "草山囝仔合烏金"
    }
  ]
}
