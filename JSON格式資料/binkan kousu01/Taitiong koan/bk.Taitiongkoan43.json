{
  "作者": "郭清江",
  "出版年": "1993",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "古早大甲有一个城，號做四堡。一堡朝陽里，二堡大甲里，三堡就是順天里，四堡就是這个孔門里。",
          "kou2-cha2 Tai7-kah u7 chit8 e5 siann5, ho7-cho3 Si3 po2. it-po2 Tiau5-iong5-li2, ji7-po2 Tai7-kah-li2, sann-po2 chiu7-si7 Sun7-thian-li2, si3-po2 chiu7-si7 chit e5 Khong2-mng5-li2."
        ],
        [
          "咱是彼陣做醮，這个朝陽里，一堡啊，搭了真好，阮這爿就是偎日南方面，啊彼陣好額人就葉仔江─郭金爐老母，郭木火，阮遮兩、三个好額人佇e5，阮這醮壇搭真好。",
          "lan2 si7 hit chun7 cho3-chio3, chit e5 Tiau5-iong5-li2, it-po2 ah, tah liau2 chin ho2, gun2 chit peng5 chiu7-si7 oa2 Jit8-lam5 hong-bin7, a hit chun7 ho2-giah8-lang5 chiu7 Iap8-a2 Kang ─ Koeh Kim-lou5 in lau7-bu2, Koeh Bak8-he2, gun2 chia nng7, sann e5 ho2-giah8-lang5 ti7--e5, gun2 chia chio3-toann5 tah chin ho2."
        ],
        [
          "啊二堡的醮壇是，當，偎外埔啦，搭洋式的。",
          "a ji7-po2 e5 chio3-toann5 si7, tann, oa2 Goa7-pou lah, in tah iunn5-sek e5."
        ],
        [
          "啊三堡尚脚脩啦，戲亦[禾+黑]啦，啊醮壇亦[禾+黑]；彼陣就是偎頂庄仔，啊頂庄仔你就知影，這个鄉長爸囉，乞一窟屎你煞毋知，李辰鍾，李仔城，猶擱彼陣聯合會會長李闊嘴，這較儉底的，搭了較無好，啊無好擱倩，倩戲擱倩彼个豐原豐聲園的子弟，煞無啥人愛看，一个人得看爾，一个巡田水的得看。",
          "a sann-po2 siong7 kha-sau lah, hi3 ia7 bai2--lah, a chio3-toann5 ia7 bai2; hit chun7 chiu7-si7 in oa2 teng2-chng-a2, a teng2-chng-a2 li2 chiu7 chai-iann2, chit e5 hiong-tiunn2 in pa5--loh, khit chit8 khut sai2 li2 soah m7 chai, Li2 Sin5-cheng, Li2-a2 Siann5, iau2 koh hit chun7 lian5-hap8-hoe7 hoe7-tiunn2 Li2 Khoah-chhui3, in che khah khiam7-te2 e5, tah liau2 khah bo5 ho2, a bo5 ho2 koh chhiann3, chhiann3 hi3 koh chhiann3 hit e5 Hong-goan5 Hong-siann-hng5 e5 chu2-te7, soah bo5 siann2 lang5 ai3 khoann3, chit8 e5 lang5 teh khoann3 nia5, chit8 e5 sun5 chhan5-chui2-e5 teh khoann3."
        ],
        [
          "人這个四堡是孔門里，彼陣王元吉、王寄生這个王厝啊，真好額人啦，彼陣出這个丁錢真少，的下代真少。普渡抑是講倩戲啊，倩「錦上花」，尚出名的「錦上花」，「錦上花」就是南管的，正南管的。",
          "lang5 in chit e5 si3-po2 si7 Khong2-mng5-li2, hit chun7 Ong5 Oan5-kiat, Ong5 Kia3-seng in chit e5 Ong5-chhu3 ah, chin ho2-giah8-lang5 lah, in hit chun7 chhut chit e5 teng-chinn5 chin chio2, in e5 e7-tai7 chin chio2. phou2-tou7 a2 si7 kong2 chhiann3 hi3 ah, chhiann3 “Gim2-siong7-hoa”, siong7 chhut-mia5 e5 “Gim2-siong7-hoa” , “Gim2-siong7-hoa” chiu7-si7 lam5-koan2 e5, chiann3 lam5-koan2 e5."
        ],
        [
          "阮朝陽里，一堡是hit chiong2的桃園女優班的，女優班就是查某班啦，桃園女優班的，歌仔戲尚好的，啊正棚擱hit chiong2的少年家仔會搬武的，hit chiong2的北管的。",
          "goan2 Tiau5-iong5-li2, it-po2 si7 hit chiong2 e5 Tho5-hng5 li2-iu-pan e5, li2-iu-pan chiu7-si7 cha-bou2 pan lah, Tho5-hng5 li2-iu-pan e5, koa-a2-hi3 siang7 ho2 e5, a chiann3-pinn5 koh hit chiong2 e5 siau3-lian5-ke-a2 e7 poann bu2 e5, hit chiong2 e5 pak-koan2 e5."
        ],
        [
          "這个三堡的就是安呢，逐个才講「啊你這个三堡三的！」三堡就真壞啊，擱三，這个三堡就是真壞，號做三堡啦。擱加一字「三」，啊毋是應該一堡、二堡、三堡，實是在彼个三堡無毋著，毋是講真歹話啦，是講你這个三堡三的啦，三等的、無等的，三堡三的。",
          "in chit e5 sann-po2 e5 chiu7-si7 an2-ni, tak8 e5 chiah kong2 “a li2 chit e5 sann-po2 sann e5!” sann-po2 to7 chin hai7 ah, koh sann, chit e5 sann-po2 chiu7-si7 chin hai7, ho7-cho3 sann-po2 lah. koh ke chit8 ji7 “sann” , a m7 si7 in eng-kai it-po2, ji7-po2, sann-po2, sit8 si7 chai7 hit e5 sann-po2 bo5 m7 tioh8, m7 si7 kong2 chin phainn2-oe7 lah, si7 kong2 li2 chit e5 sann-po2 sann e5 lah, sann-teng2 e5, bo5 teng2 e5, sann-po2 sann e5."
        ],
        [
          "逐个煞講三堡三的，就戲亦嚕的，醮壇亦嚕，啊這李仔城、李辰鍾這儉底的，啊彼陣聯合會長李闊嘴得做保正咧。錢尚有、尚儉的，啊開落去咧，煞的醮壇亦[禾+黑]、戲亦[禾+黑]，逐个講您這三堡三的。",
          "tak8 e5 soah kong2 sann-po2 sann e5, chiu7 hi3 ia7 lou2 e5, chio3-toann5 ia7 lou2, a in che Li2-a2 Siann5, Li2 Sin5-chiong che khiam7-te2 e5, a hit chun7 lian5-hap8 hoe7-tiunn2 Li2 Khoah-chhui3 teh choe3 po2-cheng3 leh. chinn5 siong7 u7, siong7 khiam7 e5, a khai be7 loh8--khi3 leh, soah in e5 chio3-toann5 ia7 bai2, hi3 ia7 bai2, tak8 e5 kong2 lin2 che sann-po2 sann e5."
        ]
      ],
      "篇名": "三堡三的故事"
    }
  ]
}
