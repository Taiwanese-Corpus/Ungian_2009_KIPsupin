{
  "作者": "鄭清池",
  "出版年": "1993",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "我卜來講這尾龍，安怎樣仔會成就這尾龍的故事。",
          "goa2 beh lai5 kong2 chit boe2 leng5, an2-chainn2-iunn7-a2 e7 seng5-chiu7 chit boe2 leng5 e5 kou3-su7."
        ],
        [
          "古早古早就是有六國，啊毋知是秦始王吞六國這个時代才來成就這尾龍。六國的時，逐个紛爭年年，都來開戰，啊有一个仙落來講：「您，年年若安呢戰爭呼，安呢麼毋是頭路，啊這个，我共您創一个和解。」啊這个和解就是，叫這的逐國、六國的旗號攏舉出來。啊當舉出來的時，亦有鹿仔國，亦有彼个蛇國，啊合有鮐魚國……這的國家呼chuann5安呢攏出來。啊旗號舉來，chuann5安呢這个仙，chuann5安呢落去共鬥，啊這个，一个馬國提出來馬國的旗號，共鬥彼个頭；鹿仔國鬥彼个龍角；啊擱一个鷹仔國鬥彼个脚爪；啊擱再一个，這尾蛇國鬥身；啊這个鮐魚國的旗號鬥彼个鱗；啊chuann5安呢鬥起來，chuann5安呢成就一尾龍。啊若無，這个龍呼天邊海角都un5-a2無。鬥起來，尾啊逐國講，您旗號、六國歸一統，逐个講安呢紛爭，逐个的旗號攏有佇這个旗號內底。",
          "kou2-cha2 kou2-cha2 chiu7-si7 u7 lak8 kok, a m7 chai si7 Chin5-si2-ong5 thun lak8 kok chit e5 si5-tai7 chiah lai5 seng5-chiu7 chit boe2 leng5. lak8 kok e5 si5, tak8 e5 hun-cheng ni5-ni5, to lai5 khai-chian3, a u7 chit8 e5 sian loh8 lai5 kong2: “lin2, ni5-ni5 na7 an2-ni chian3-cheng honnh, an2-ni ma7 m7 si7 thau5-lou7, a chit e5, goa2 ka7 lin2 chhong3 chit8 e5 ho5-kai2.” a chit e5 ho5-kai2 chiu7-si7, kio3 in chit e5 tak8 kok, lak8 kok e5 ki5-ho7 long2 giah8--chhut-lai5. a tann giah8--chhut-lai5 e5 si5, ia7 u7 lok8-a2-kok, ia7 u7 hit e5 choa5-kok, a kap u7 tai5-hi5-kok ……chit e5 kok-ka honnh choann5 an2-ni long2 chhut--lai5. a ki5-ho7 giah8 lai5, choann5 an2-ni chit e5 sian, choann5 an2-ni loh8 khi3 ka7 tau3, a chit e5, chit8 e5 be2-kok theh8 chhut lai5 be2-kok e5 ki5-ho7, ka7 tau3 hit e5 thau5; lok8-a2-kok tau3 hit e5 leng5-kak; a koh chit8 e5 eng-a2-kok tau3 hit e5 kha-jiau2; a koh chai3 chit8 e5, chit boe2 choa5-kok tau3 sin; a chit e5 tai5-hi5-kok e5 ki5-ho7 tau3 hit e5 lan5; a choann5 an2-ni tau3--khi2-lai5, choann5 an2-ni seng5-chiu7 chit8 boe2 leng5. a na7 bo5, chit e5 leng5 honnh thinn-pinn hai2-kak to un5-a2 bo5. tau3--khi2-lai5, boe2-a2 tak8 kok kong2, lin2 ki5-ho7, lak8 kok kui it-thong2, tak8 e5 mai3 kong2 an2-ni hun-cheng, tak8 e5 e5 ki5-ho7 long2 u7 ti7 chit e5 ki5-ho7 lai7-te2."
        ],
        [
          "就安呢生，逐个國家，今也若起一間廟，就是攏創彼个旗號，彼个旗號就是龍柱，來創做龍柱。啊chuann5安呢生，彼个仙才講：「您逐个chuann5安呢來拜，拜看啥人做王，若予拜彼號的人呼，chuann5安呢做一个王，chuann5安呢生青龍，有一尾青龍的時，來做一个國王、皇帝就著。」",
          "chiu7 an2-ni-sinn, tak8 e5 kok-ka, chit-ma2 na7 khi2 chit8 keng bio7, chiu7-si7 long2 chhong3 hit e5 ki5-ho7, hit e5 ki5-ho7 chiu7-si7 leng5-thiau7, lai5 chhong3-choe3 leng5-thiau7. a choann5 an2-ni-sinn, hit e5 sian chiah kong2: “lin2 tak8 e5 choann5 an2-ni lai5 pai3, pai3 khoann3 siann2-lang5 choe3 ong5, na7 hou7 pai3 hit ho7 e5 lang5 honnh, choann5 an2-ni choe3 chit8 e5  ong5, choann5 an2-ni sinn chhenn-leng5, u7 chit8 boe2 chhenn-leng5 e5 si5, lai5 choe3 chit8 e5 kok-ong5, hong5-te3 to7 tioh8.”"
        ],
        [
          "啊安呢生，這个龍就是古早古早的故事。",
          "a an2-ni-sinn, chit e5 leng5 chiu7-si7 kou2-cha2 kou2-cha2 e5 kou3-su7."
        ]
      ],
      "篇名": "龍的故事"
    }
  ]
}
