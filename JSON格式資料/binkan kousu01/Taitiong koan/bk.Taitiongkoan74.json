{
  "作者": "楊茂松",
  "出版年": "1995",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "今也卜講的這个故事是一个傳說，是發生佇古早，塭仔寮這个所在。塭仔寮就是今也海濱里的土名。伊這个庄頭，周姓、周姓的親同佔大多數，大部份攏是姓周的親同。啊因為塭仔寮是佇海邊，所以攏是靠海佇得生活，得討海為生佔大多數，民性真團結，佇古早的時陣，因為某種的利害關係，合著北爿歸庄頭的姓王的煞來發生糾紛，落尾煞發生相刣。",
          "chit-ma2 beh kong2 e5 chit e5 kou3-su7 si7 chit8 e5 thoan5-soat, si7 hoat-seng ti7 kou2-cha2, Un2-a2-liau5 chit e5 sou2-chai7. Un2-a2-liau5 chiu7-si7 chit-ma2 Hai2-pin-li2 e5 thou2-mia5. i chit e5 chng-thau5, Chiu-sinn3, Chiu-sinn3 e5 chhin-tong5 chiam3 tai7-to-sou3, toa7-pou7-hun7 long2 si7 sinn3 Chiu e5 chhin-tong5. a in-ui7 Un2-a2-liau5 si7 ti7 hai2-pinn, sou2-i2 in long2 si7 kho3 hai2 ti7 teh seng-oah8, teh tho2-hai2 ui5-seng chiam3 toa7-to-sou3, bin5-seng3 chin thoan5-kiat, in ti7 kou2-cha2 e5 si5-chun7, in-ui7 bou2 chiong2 e5 li7-hai7 koan-he7, kap tioh8 pak-peng5 kui chng-thau5 e5 sinn3 Ong5--e5 soah lai5 hoat-seng kiu3-hun, lou7-be2 soah hoat-senn sio-thai5."
        ],
        [
          "姓周的這的親同，照講，因為是真團結，身體麼真勇健，因為得討海，是照講不應該刣輸。但是落尾是聽e5講是刣輸。因為對方的人數加真濟。北爿彼歸庄頭姓王的人數加真濟。",
          "sinn3 Chiu e5 chit e5 chhin-tong5, chiau3-kong2, in-ui7 in si7 chin thoan5-kiat, sin-the2 ma7 chin iong2-kiann7, in-ui7 teh tho2-hai2, si7 chiau3-kong2 put-eng-kai thai5-su. tan7-si7 lou7-be2 si7 thiann--e5 kong2 si7 thai5-su. in-ui7 tui3-hong e5 jin5-sou3 ke chin che7. pak-peng5 hia kui chng-thau5 sinn3 Ong5--e5 jin5-sou3 ke chin che7."
        ],
        [
          "咱知影古早，日本人猶未來進前，台灣是無政府的。彼陣有土匪，官廳的力量管到，所以就干若無政府狀態。你刣輸，毋是走就是去討救兵啦，無，會hou7人刣去。所以，彼久因為伊本身就是得……，chia姓周的chia親同就是得討海，所以有船。chia坐船，坐牽罟船、坐竹棑仔，落去溪南，就是今也大肚溪南，彰化伸港彼方面。有一个泉州厝，彼方面聽e5講姓周的住少。彼合chia有親同的關係，所以卜去尋親同討救兵、鬥相共。卜去前進，一寡田契，一寡價值的物件提去寄佇得附近的庄頭，猶然姓周的親同，寄親同。歸个坐罟船、牽罟的船卜落去彰化、線西彼方面。到大肚溪口，船煞來共沈落去，毋知沈幾隻，人損失少。",
          "lan2 chai-iann2 kou2-cha2, Jit8-pun2-lang5 iau2-be7 lai5 chin3-cheng5, Tai5-oan5 si7 bo5 cheng3-hu2 e5. hit chun7 u7 thou2-hui2, koann-thiann e5 lek8-liong7 koan2 be7 kau3, sou2-i2 to7 kan-na7 bo5 cheng3-hu2 chong7-thai3. li2 thai5-su, m7 si7 chau2 chiu7-si7 khi3 tho2 kiu3-peng lah, bo5, e7 hou7 lang5 thai5 khi3. sou2-i2, hiah ku2 in-ui7 i pun2-sin chiu7-si7 teh……, chia e5 sinn3 Chiu e5 chia e5 chhin-tong5 chiu7-si7 teh tho2-hai2, sou2-i2 in u7 chun5. in chia e5 che7 chun5, che7 khan-kou chun5, che7 tek-pai5-a2, loh8 khi3 khe lam5, chiu7-si7 chit-ma2 Toa7-tou7-khe lam5, Chiong-hoa3 Sin-kang2 hit hong-bin7. u7 chit8 e5 Choan5-chiu-chhu3, hit hong-bin7 thiann--e5 kong2 sinn3 Chiu e5 toa3 be7 chio2. hia kap chia e5 u7 chhin-tong5 e5 koan-he7, sou2-i2 in beh khi3 chhoe7 chhin-tong5 tho2 kiu3-peng, tau3-sann-kang7. beh khi3 chian5-chin3, chit8-koa2 chhan5-khoe3, chit8-koa2 ke3-tat8 e5 mih8-kiann7 theh8 khi3 kia3 ti7 teh in hu7-kin7 e5 chng-thau5, oan-na7 sinn3 Chiu e5 chhin-tong5, kia3 in chhin-tong5. kui e5 che7 kou2-chun5, khan-kou e5 chun5 beh loh8 khi3 Chiong-hoa3, Soann3-sai hit hong-bin7. kau3 Toa7-tou7 khe-khau2, chun5 soah lai5 ka7 tim5--loh8-khi3, m7 chai tim5 kui2 chiah, lang5 sun2-sit be7 chio2."
        ],
        [
          "去討救兵，討無救兵，擱轉去塭仔寮的時陣，卜擱去討這寄佇的親同的這的有價值的物件、田契，擱再討無轉來。所以這受著二層的打擊。一層就是拍輸人，卜走落去討救兵，煞船來沈落，損失人；擱一項轉來就是chia有價值的物件、田契擱討轉來。所以這姓王的合姓周的就安呢來發生有冤仇佇leh，所以姓周的祖先，伊有咒詛，子孫無愛合姓王的相媵。相媵就是講互相無愛結親家，互相無嫁娶，無愛聯婚。",
          "khi3 tho2 kiu3-peng, tho2 bo5 kiu3-peng, koh tng2 khi3 Un2-a2-liau5 e5 si5-chun7, beh koh khi3 tho2 che kia3 ti7 in e5 chhin-tong5 e5 chit e5 u7 ke3-tat8 e5 mih8-kiann7, chhan5-khoe3, koh chai3 tho2 bo5 tng2--lai5. sou2-i2 che siu7 tioh8 nng7 chan5 e5 tann2-kek. chit8 chan5 chiu7-si7 phah-su lang5, beh chau2 loh8 khi3 tho2 kiu3-peng, soah chun5 lai5 tim5 loh8, sun2-sit lang5; koh chit8 hang7 tng2--lai5 chiu7-si7 chia e5 u7 ke3-tat8 e5 mih8-kiann7, chhan5-khoe3 koh tho2 be7 tng2--lai5. sou2-i2 che sinn3 Ong5 e5 kap sinn3 Chiu e5 to7 an2-ni lai5 hoat-seng u7 oan-siu5 ti7--leh, sou2-i2 sinn3 Chiu e5 chou2-sian, i u7 chiu3-chou2, chu2-sun bo5 ai3 kap sinn3 Ong5 e5 sio-thin7. sio-thin7 chiu7-si7 kong2 hou7-siong bo5 ai3 kiat chhin-ke, hou7-siong bo5 ke3-chhoa7, bo5-ai3 lian5 hun."
        ],
        [
          "所以這个故事，我是對頂一輩彼聽來的。這層代誌可信程度真懸，因為到今也，一年的中間有某一工，姓周的子孫大部份攏有得做忌，仝工得做忌，這可能是得紀念這項代誌。擱再一項，到今也姓周的，至少是塭仔寮姓周的，猶擱有留頂一輩傳說落來的，就是講「周王無相媵」。所以我今仔日講的就是發生佇塭仔寮古早的代誌─周王相刣。",
          "sou2-i2 chit e5 kou3-su7, goa2 si7 tui3 teng2 chit8 poe3 hia thiann--lai5 e5. chit chan5 tai7-chi3 kho2-sin3 theng5-tou7 chin koan5, in-ui7 kau3 chit-ma2, chit8 ni5 e5 tiong-kan u7 bou2 chit8 kang, sinn3 Chiu e5 chu2-sun toa7-pou7-hun7 long2 u7 teh choe3-ki3, kang5 kang teh choe3-ki3, che kho2-leng5 si7 teh ki3-liam7 chit hang7 tai7-chi3. koh chai3 chit8 hang7, kau3 chit-ma2 sinn3 Chiu e5, chi3-chio2 si7 Un2-a2-liau5 sinn3 Chiu e5, iau2 koh u7 lau5 teng2 chit8 poe3 thoan5-soat loh8--lai5 e5, chiu7-si7 kong2 “Chiu Ong5 bo5 sio-thin7”. sou2-i2 goa2 kin-a2-jit8 kong2--e5 chiu7-si7 hoat-seng ti7 Un2-a2-liau5 kou2-cha2 e5 tai7-chi3─ Chiu Ong5 sio-thai5."
        ]
      ],
      "篇名": "周王相刣"
    }
  ]
}
