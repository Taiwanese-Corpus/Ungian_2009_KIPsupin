{
  "作者": "陳榮華",
  "出版年": "1993",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "有一个少年，行對南門去做生理，彼一日，抵仔倒轉來，住彼厝裡爾爾，啊擱去街仔路去行。啊抵著一个先生啦，啊佇咧彼算命，啊伊才偎去，先生就講：「來、來、來，來算一个命啦。」彼陣，這个行船這个少年仔，才偎去予彼个先生共算。先生共伊算算e5講：「你毋通出去行船啦，今年你使出去行船。」呼，安呢共伊指點啦。彼陣這个少年聽見了後，自安呢彼的朋友兄弟招伊卜去行船，伊亦煞毋去啊。想講啊這的錢，啊阮翁仔某來食，有夠安呢。",
          "u7 chit8 e5 siau3-lian5, kiann5 tui3 lam5-mng5 khi3 cho3 seng-li2, hit chit8 jit8, tu2-a2 to3-tng2--lai5, toa3 he chhu3--nih8 nia7-nia7, a koh khi3 ke-a2-lou7 khi3 kiann5. a tu2 tioh8 chit8 e5 sian-sinn lah, a ti7 teh hia sng3-mia7, a i chiah oa2 khi3, sian-sinn chiu7 kong2: “lai5, lai5, lai5, lai5 sng3 chit8 e5 mia7 lah.” hit chun7, chit e5 kiann5-chun5 chit e5 siau3-lian5-a2, chiah oa2 khi3 hou7 hit e5 sian-sinn ka7 sng3. sian-sinn ka7 i sng3-sng3--e5 kong2: “li2 m7 thang chhut khi3 kiann5-chun5 lah, kin-ni5 li2 be7 sai2 chhut khi3 kiann5-chun5.” honnh, an2-ni ka7 i chi2-tiam2 lah. hit-chun7 chit e5 siau3-lian5 thiann-kinn3 liau2-au7, chu7 an2-ni hit e5 peng5-iu2 hiann-ti7 chio i beh khi3 kiann5-chun5, i ia7 soah m7 khi3 ah. siunn7 kong2 a chit e5 chinn5, a goan2 ang-a2-bou2 lai5 chiah8, u7 kau3 an2-ni."
        ],
        [
          "佇彼一日，佇咧外口得行啦，散步啦。行到田e5，啊擱抵著一隻田螺得吐子，啊田彼陣仔稻仔才播好咧，啊得搔草，啊彼田螺得趖。啊伊就金金看彼田螺得吐子，看到彼陣田螺吐子，吐到離，啊煞風來到tue3共吹一下，哇，彼田螺殼輕啦，煞飛去安呢啦。人講：「田螺吐子為子。」咱人性命講：「此句意即俗話說」這話果然無錯。伊彼當時自安呢出手呼，去共伊接彼个田螺殼，予彼个田螺入去安呢。啊田螺彼陣仔煞毋入去啦，住[立+店]咧田e5，啊彼水呼清清清啦，啊[立+店]彼水底得趖啦，啊講[立+店]彼趖字啦。啊講奇怪，啊田螺那會趖字啦？斟酌共看講：「石壁脚莫停舟」啦！啊一想得講：「哇，那會安呢啦？」彼陣就安呢身軀尋一下就共伊寫起來講：「石壁脚莫停舟」，啊，才擱寫一塊講：「燈下不彳亍」，啊伊擱共伊寫起來安呢。啊第三才擱寫一下講：「胡蠅攬紙筆」呼，啊伊麼共伊寫起來，啊第四才寫一下講：一斗米，舂七糠」啦，抵仔這个田螺[立+店]咧水底一直趖，趖到伊這詩趖了，彼當時伊的尾溜就對彼个田螺殼擱勾咧，自安呢入去安呢。",
          "ti7 hit chit8 jit8, ti7 teh goa7-khau2 teh kiann5 lah, san3-pou7 lah. kiann5 kau3 chhan5--e5, a koh tu2 tioh8 chit8 chiah chhan5-le5 teh thou2 chi2, a chhan5 hit-chun7-a2 tiu7-a2 chiah pou3 ho2 leh, a teh so chhau2, a he chhan5-le5 teh so5. a i chiu7 kim-kim khoann3 he chhan5-le5 teh thou2 chi2, khoann3 kau3 hit chun7 chhan5-le5 thou2 chi2, thou2 kau3 li7, a soah hong lai5 kau3 toe3 ka7 chhe chit8 e7, oah, he chhan5-le5-khak khin lah, soah poe--khi3 an2-ni lah. lang5 kong2: “chhan5-le5 thou2 chi2 ui7 chi2.” lan2 lang5 sinn3-mia7 kong2:  “chit ku3 i3 chiah siok8-oe7 soeh” che oe7 ko2-jian5 bo5 chho3. i hit-tong-si5 chu7 an2-ni chhut-chhiu2 honnh, khi3 ka7 i chiap hit e5 chhan5-le5-khak, hou7 hit e5 chhan5-le5 jip8--khi3 an2-ni. a chhan5-le5 hit-chun7-a2 soah m7 jip8--khi3 lah, toa3 tiam3 teh chhan5--e5, a he chui2 honnh chheng-chheng-chheng lah, a tiam3 he chui2-toe2 teh so5 lah, a kong2 tiam3 he so5 ji7 lah. a kong2 ki5-koai3, a chhan5-le5 na2 e7 so5 ji7 lah? chim-chiok ka7 khoann3 kong2: “chioh8-piah-kha mai3 theng5 chiu” lah! a chit8 siunn7 teh kong2: “oah, na2 e7 an2-ni lah?” hit chun7 chiu7 an2-ni seng-khu chhoe7 chit8 e7 chiu7 ka7 i sia2 khi2 lai5 kong2: “chioh8-piah-kha mai3 theng5 chiu” , a, chiah koh sia2 chit8 te3 kong2: “teng-e7 put thit-tho5” , a i koh ka7 i sia2--khi2-lai5 an2-ni. a te7-sann chiah koh sia2 chit8 e7 kong2: “hou5-sin5 lam2 choa2-pit” honnh, a i mah ka7 i sia2--khi2-lai5, a te7-si3 chiah sia2 chit8 e7 kong2: chit8 tau2 bi2, cheng chhit khng” lah, tu2-a2 chit e5 chhan5-le5 tiam3 leh chui2-te2 it-tit8 so5, so5 kau3 i che si so5 liau2, hit-tong-si5 i e5 boe2-liu chiu7 tui3 hit e5 chhan5-le5-khak koh kau leh, chu7 an2-ni jip8--khi3 an2-ni."
        ],
        [
          "呼，啊彼陣仔就想講成奇怪囉安呢，啊伊轉去。啊擱有一日啦，這的眾兄弟呼，啊卜擱來招伊去行船、去南洋啦，伊講：「啊，你看安怎啦？彼看命的呼，啊看命唬le3-le3唬啦，你毋通聽伊的啦！」啊彼陣，彼个少年自安呢煞擱合去行船，啊擱再去安呢啦。啊去到半路的所在，有一塊石壁，成大塊安呢啦，啊若風颱雨若到，啊彼船呼攏駛去彼宓咧彼个號做石頭脚啦，啊去抵著風，亦去沃著雨啦安呢。哇，啊彼一日的時爾爾，逐个就全部彼船攏駛去宓[立+店]彼石頭脚，啊這个少年仔少想著講：「石壁脚莫停舟。啊！舟毋就是船啦！啊，毋通、毋通，駛開，毋通宓[立+店]遮。」這的人講：「啊這雨呰爾大。」伊講：「行！行！」啊就行無偌久，講彼个山呼，啊彼个石頭講煞反過去啦。啊宓[立+店]彼的人，啊攏予彼石頭蓋咧，攏無活咧啦，彼人就講：「呼，好咧佳哉你安呢講，啊若無就予伊壓壓死安呢。」啊彼陣爾爾，就船擱行咧去啊，去到偌遠去囉。",
          "honnh, a hit-chun7-a2 chiu7 siunn7 kong2 chiann5 ki5-koai3--loh an2-ni, a i tng2--khi3. a koh u7 chit8 jit8 lah, chit e5 cheng3 hiann-ti7 honnh, a beh koh lai5 chio i khi3 kiann5-chun5, khi3 lam5-iunn5 lah, i kong2:  “a, li2 khoann3 an2-choann2 lah? he khoann3-mia7 e5 honnh, a khoann3-mia7 hou2-le3-le3 hou2 lah, li2 m7 thang thiann i e5 lah!” a hit chun7, hit e5 siau3-lian5 chu7 an2-ne soah koh kap in khi3 kiann5-chun5, a koh chai3 khi3 an2-ni lah. a khi3 kau3 poann3-lou7 e5 sou2-chai7, u7 chit8 te3 chioh8-piah, chiann5 toa7 te3 an2-ni lah, a na7 hong-thai-hou7 na7 kau3, a he chun5 honnh long2 sai2 khi3 hia bih leh hit e5 ho7-cho3 chioh8-thau5-kha lah, a be7 khi3 tu2 tioh8 hong, ia7 be7 khi3 ak tioh8 hou7 lah an2-ni. oa, a hit chit8 jit8 e5 si5 nia7-nia7, tak8 e5 chiu7 choan5-pou7 he chun5 long2 sai2 khi3 bih tiam3 he chioh8-thau5-kha, a chit e5 siau3-lian5-a2 siau3-siunn7 tioh8 kong2: “chioh8-piah-kha mai3 theng5 chiu. a! chiu m7 chiu7 si7 chun5 lah! a! m7 thang, m7 thang, sai2 khui, m7 thang bih tiam3 chia.” chit e5 lang5 kong2: “a che hou7 chiah-nih toa7.” i kong2:  “kiann5! kiann5!” a chiu7 kiann5 bo5 loa7 ku2, kong2 hit e5 soann honnh, a hit e5 chioh8-thau5 kong2 soah peng2--koe3-khi3 lah. a bih tiam3 hia e5 lang5, a long2 hou7 he chioh8-thau5 kham3 leh, long2 bo5 oah8--leh lah, he lang5 chiu7 kong2:  “houh, ho2-leh-ka-chai3 li2 an2-ni kong2, a na7 bo5 chiu7 hou7 i teh-teh si2 an2-ni.” a hit chun7 nia7-nia7, chiu7 chun5 koh kiann5 leh khi3--ah, khi3 kau3 loa7 hng7 khi3--loh."
        ],
        [
          "啊去到外洋去囉，啊彼陣抵仔正月啦，經過無偌久就十五啦，抵仔人得迎花燈啦，啊彼的行船的抵仔佇彼，啊就講：「行哦，來去看花燈哦！人得迎花燈，咱麼來去看覓咧。」啊彼的人就講卜去看花燈啦。伊就講：「毋通去啦，花燈毋通去看啦，去啦！[立+店]得睏啦，擱去啦。呼彼講：『石頭脚莫停舟』，彼代誌就有影，彼石頭抵仔蓋落去，啊人攏予伊壓死了了。啊這『燈下不彳亍』，嘿，我看毋通去安呢。」呼啊彼的人就聽伊的話，自安呢無去看。啊明仔載起來，彼的人就得講：「昨暝呼，有賊得搶花燈啦，啊講用彼箭射死真濟人啦。」伊就講：「共您講您毋信，好咧佳哉咱無去。去煞抵仔予彼箭射著。」講：「某某人，你安呢講，就有影講，你講的成實有影就著。」彼陣彼的人就相信講伊得講的，攏有影就著啊啦。",
          "a khi3 kau3 goa7 iunn5 khi3--loh, a hit chun7 tu2-a2 chiann--goeh8 lah, keng-ke3 bo5 loa7 ku2 to7 chap8-gou7 lah, tu2-a2 lang5 teh ngia5 hoe-teng lah, a hit e5 kiann5-chun5 e5 tu2-a2 ti7 hia, a chiu7 kong2: “kiann5--ouh, lai5 khi3 khoann3 hoe-teng ouh! lang5 teh ngia5 hoe-teng, lan2 ma7 lai5-khi3 khoann3 mai7 leh.” a hit e5 lang5 to7 kong2 beh khi3 khoann3 hoe-teng lah. i chiu7 kong2: “m7-thang khi3 lah, hoe-teng m7 thang khi3 khoann3 lah, mai3 khi3 lah! tiam3 teh khun3 lah, mai3 koh khi3 lah. honnh he kong2: “chioh8-thau5-kha mai3 theng5 chiu” , he tai7-chi3 chiu7 u7-iann2, he chioh8-thau5 tu2-a2 kham3--loh8-khi3, a lang5 long2 hou7 i teh si2 liau2-liau2. a che “teng-e7 put thit-tho5”, he, goa2 khoann3 m7 thang khi3 an2-ni.” honnh a hit e5 lang5 to7 thiann i e5 oe7, chu7 an2-ni bo5 khi3 khoann3. a bin5-a2-chai3 khi2--lai5, hit e5 lang5 to7 teh kong2: “cha-me5 honnh, u7 chhat8 teh chhiunn2 hoe-teng lah, a kong2 iong7 he chinn3 sia7 si2 chin che7 lang5 lah.” i chiu7 kong2: “ka7 lin2 kong2 lin2 m7 sin3, ho2-leh-ka-chai3 lan2 bo5 khi3. khi3 soah tu2-a2 hou7 he chinn3 sia7 tioh8.” kong2:  “bou2-bou2 lang5, li2 an2-ni kong2, chiu7 u7-iann2 kong2, li2 kong2 e5 chiann5-sit8 u7-iann2 to7 tioh8.” hit chun7 hit e5 lang5 to7 siong-sin3 kong2 i teh kong2 e5, long2 u7 iann2 chiu7 tioh8 ah lah."
        ],
        [
          "擱經過，彼陣船就駛轉來，駛轉來台灣就著啊啦，轉去厝e5就著。啊轉去的時，彼陣某就佇咧伊去行船的時呼，彼行船人攏成久才有轉來啦，啊彼个某煞討契兄。討契兄的時陣爾爾，啊伊就毋知影，啊彼个某就去逮一个刣豬的啦，彼刣豬的彼暗卜去尋某，想講：「嘿，今暗呼，我看來去寧可這刀就齎來去較妥當。」彼陣彼刣豬的，煞一支豬刀煞舉去安呢啦。門開去啊，共伊看去，啊就罵講：「啊，幹您娘，彼眠床脚擱一雙鞋，嘿，就逮您父啊！你擱逮別人。好！好！今也卜提一支豬刀共你一刀二斷，共你斬落去。」這个某睏佇咧眠床頂，睏咧眠床墘啦，啊翁睏後角。彼刣豬的蚊罩一下掀起來，一下手予伊落啊，斲一下頭殼做二橛，啊越頭就走啊，就去啊。天光起來，彼少年仔才發現某予人刣死，啊那有法度？無證無據，姑不二將就走去官廳報案，講伊刣死某安呢啦。啊官廳問講：「你是安怎那會刣死您某？」伊講：「我那會知？我就毋知，人煞戇起來，講想卜共刣，煞斲一下死翹翹安呢。」官廳就講：「好，你若是安呢，你口供寫寫咧。」啊伊就提彼筆卜來寫，啊這寫的中間，提彼筆卜寫，講煞歸陣胡蠅對彼筆尾共伊歇咧，寫亦寫落去。啊[手+復] [手+復]咧，卜擱再寫，彼的胡蠅擱共伊[手+冒]咧，寫落去安呢。彼陣仔，彼縣官就講：「嘿，擋咧！擋咧！這其中是啥物緣故？抑無這支筆卜寫字，彼胡蠅卜共你攬著，啊你是安怎啦？」啊彼陣伊才共彼大人講：「大人啊，理由安呢啦：我佇得行船啦，我有一日去外口彳亍啦，啊就彼个田螺寫字予我看安呢，伊講：『石壁脚莫停舟』，阮就無停，就無代誌；啊第二條講：『燈下不彳亍』啦，人得迎花燈，毋敢去看，啊彼陣爾，人得搶花燈，足濟人去予人射死，啊阮無去看，射無著安呢。啊擱來咧，就胡蠅攬紙筆啦，呼啊到遮就是胡蠅攬紙筆啦！」伊講：「無你這句是安怎？」伊講：「最後一句是『一斗米舂七糠』啦。」這个縣官講：「安呢無別人──康仔七，較緊去掠康仔七轉來。」彼陣才將這康七掠轉來歸案。呼啊若無伊彼當陣做一个好心，去救彼隻田螺，彼隻田螺才寫這个詩予伊，所以你今仔日，毋免去坐監，代誌亦會明白啦。",
          "koh keng-ke3, hit chun7 chun5 chiu7 sai2--tng2-lai5, sai2 tng2 lai5 Tai5-oan5 chiu7 tioh8 ah lah, tng2 khi3 in chhu3--e5 to7 tioh8. a tng2--khi3 e5 si5, hit-chun7 in bou2 chiu7 ti7 teh i khi3 kiann5-chun5 e5 si5 honnh, he kiann5-chun5-lang5 long2 chiann5 ku2 chiah u7 tng2--lai5 lah, a hit e5 bou2 soah tho2 khe3-hiann. tho2 khe3-hiann e5 si5-chun7 nia7-nia7, a i chiu7 m7 chai-iann2, a in hit e5 bou2 chiu7 khi3 toe3 chit8 e5 thai5-ti--e5 lah, he thai5-ti--e5 hit am3 beh khi3 chhoe7 in bou2, siunn7 kong2: “heh, kim-am3 honnh, goa2 khoann3 lai5 khi3 leng5-khou2 che to chiu7 chahe lai5 khi3 khah tho3-tong3.” hit chun7 he thai5-ti--e5, soah chit8 ki ti-to soah giah8 khi3 an2-ni lah. mng5 khui khi3--ah, ka7 i khoann3--khi3, a chiu7 me7 kong2: “ah, kan3-lin2-nia5, he bin5-chhng5-kha koh chit8 siang oe5, heh, chiu7 toe3 lin2 pe7 ah! li2 koh toe3 pat8-lang5. ho2! ho2! chit-ma2 beh theh8 chit8 ki ti-to ka7 li2 it to liong2 toan7, ka7 li2 cham3--loh8-khi3.” in chit e5 bou2 khun3 ti7 teh bin5-chhng5-teng2, khun3 teh bin5-chhng5-kinn5 lah, a in ang khun3 au7-kak. he thai5-ti--e5 bang2-ta3 chit8-e7 hian--khi2-lai5, chit8-e7-chhiu2 hou7 i loh8 ah, tok chit8 e7 thau5-khak choe3 nng7 koeh8, a oat8-thau5 chiu7 chau2 ah, chiu7 khi3--ah. thinn-kng khi2--lai5, he siau3-lian5-a2 chiah hoat-hian7 in bou2 hou7 lang5 thai5 si2, a na2 u7 hoat-tou7? bo5 cheng3 bo5 ki3, kou-put-ji7-chiong chiu7 chau2 khi3 koann-thiann po3-an3, kong2 i thai5 si2 in bou2 an2-ni lah. a koann-thiann mng7 kong2: “li2 si7 an2-choann2 na2 e7 thai5 si2 lin2 bou2?” i kong2: “goa2 na2 e7 chai? goa2 chiu7 m7 chai, lang5 soah gong7--khi2-lai5, kong2 siunn7 beh ka7 thai5, soah tok chit8 e7 si2 khiau3-khiau3 an2-ni.” koann-thiann chiu7 kong2: “ho2, li2 na7 si7 an2-ni, li2 khau2-keng sia2-sia2 leh.” a i chiu7 theh8 he pit beh lai5 sia2, a che sia2 e5 tiong-kan, theh8 he pit beh sia2, kong2 soah kui-tin7 hou5-sin5 tui3 he pit-boe2 ka7 i hioh leh, sia2 ia7 sia2 be7 loh8--khi3. a hiu3-hiu3 leh, beh koh chai3 sia2, hia e5 hou5-sin5 koh ka7 i mouh leh, sia2 be7 loh8--khi3 an2-ni. hit-chun7-a2, he koan7 koann chiu7 kong2: “he, tong3 leh! tong3 leh! che ki5-tiong si7 siann2-mih8 ian5-kou3? a2 bo5 chit ki pit beh sia2 ji7, he hou5-sin5 beh ka7 li2 lam2--tioh8, a li2 si7 an2-choann2 lah?” a hit chun7 i chiah ka7 hit tai7-jin5 kong2: “tai7-jin5 ah, li2-iu5 an2-ni lah: goa2 ti7 teh kiann5-chun5 lah, goa2 u7 chit8 jit8 khi3 goa7-khau2 thit-tho5 lah, a to7 hit e5 chhan5-le5 sia2-ji7 hou7 goa2 khoann3 an2-ni, i kong2:  “chioh8-piah-kha mai3 theng5 chiu” , gun2 to7 bo5 theng5, chiu7 bo5 tai7-chi3; a te7-ji7 tiau5 kong2: “teng-e7 put thit-tho5” lah, lang5 teh ngia5 hoe-teng, m7 kann2 khi3 khoann3, a hit-chun7-a2, lang5 teh chhiunn2 hoe-teng, chiok che7 lang5 khi3 hou7 lang5 sia7 si2, a goan2 bo5 khi3 khoann3, sia7 bo5 tioh8 an2-ni. a koh lai5 leh, chiu7 hou5-sin5 lam2 choa2 pit lah, houh a kau3 chia chiu7-si7 hou5-sin5 lam2 choa2 pit lah! i kong2:  “bo5 li2 chit ku3 si7 an2-choann2?” i kong2:  “choe3-au7 chit8 ku3 si7 `chit8 tau2 bi2 cheng chhit khng' lah.” chit e5 koan7 koann kong2: “an2-ni bo5 pat8-lang5, Khng-a2-chhit, khah kin2 khi3 liah8 Khng-a2-chhit tng2--lai5.” hit chun7 chiah chiong che Khng-chhit liah8 tng2 lai5 kui-an3. houh a na7 bo5 i hit-tang-chun7 choe3 chit8 e5 ho2-sim, khi3 kiu3 hit chiah chhan5-le5, hit chiah chhan5-le5 chiah sia2 chit e5 si hou7 i, sou2-i2 li2 kin-a2-jit8, m7 bian2 khi3 che7-kann, tai7-chi3 ia7 e7 beng5-pek8 lah."
        ]
      ],
      "篇名": "田螺報恩的四句詩"
    }
  ]
}
