{
  "作者": "呂金章",
  "出版年": "1997",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "我今也來講一个較早經濟[禾+黑]的時代，有一个囝仔算講真有修養安呢，啊因為的親成佇得請人客，啊序大人無閒，啊叫伊去安呢。啊伊成實有影，序大人得講，講無閒叫伊去，伊成實有影就去，卜去予人請安呢。啊卜去予人請，較早就猶然是麼是攏用行的啦。啊直直行，行去到位，已經人客攏得食啊，啊去就合人食，啊因為這个囝仔真有修養，有尿得緊，佇半路麼無放啦，卜儉轉來，算講較早經濟[禾+黑]，這麼算一項肥就著，啊卜儉轉來厝才卜放安呢，真拾拾啦。啊去到親成彼，人已經攏得食啊安呢，啊去就合人食，啊一垺尿緊麼煞無放。啊合人食，啊食食--e5，算講猶然有出一路鷄腿安呢，啊彼支鷄腿算講乾的，會包的，啊毋甘食，彼支鷄腿就卜捎轉去予序大人食安呢，啊麼驚人看著啦，算講包咧啊seh得褲頭--e5。算講較早彼陣仔經濟[禾+黑]，啊就想講這亦真稀罕就著，啊卜捎轉來予序大人食安呢。啊佇彼一垺尿緊麼煞無去放，想講，當，一支鷄腿seh佇咧褲頭的，啊就去驚人看著安呢，啊食煞，食飽就轉來啊。轉來，尿緊，佇半路麼算講毋甘放就著啦，彼垺尿麼卜儉轉來厝--e5，想講彼會做得肥咧啊。較早經濟[禾+黑]，會做得肥，啊儉轉來厝放。哇，轉來到厝，就禁彼垺尿禁到算講從去就得緊啊，擱直直禁，禁到轉來安呢，足急的，啊就急去放尿。哇，無注意，煞尿緊，煞無想著講彼支鷄腿seh佇咧褲頭--e5，煞去予落佇尿桶內安呢。",
          "goa2 chit-ma2 lai5 kong2 chit8 e5 khah cha2 keng-che3 bai2 e5 si5-tai7, u7 chit8 e5 gin2-a2 sng3 kong2 chin u7 siu-iong2 an2-ni, a in-ui7 in e5 chhin-chiann5 ti7 teh chhiann2 lang5-kheh, a si7-toa7-lang5 bo5 eng5, a kio3 i khi3 an2-ni. a i chiann5-sit8 u7-iann2, in si7-toa7-lang5 teh kong2, kong2 bo5-eng5 kio3 i khi3, i chiann5-sit8 u7-iann2 chiu7 khi3, beh khi3 hou7 lang5 chhiann2 an2-ni. a beh khi3 hou7 lang5 chhiann2, khah cha2 chiu7 oan5-na7 si7 ma7 si7 long2 iong7 kiann5--e5 lah. a tit8-tit8 kiann5, kiann5 khi3 kau3-ui7, i2-keng lang5-kheh long2 teh chiah8 ah, a khi3 chiu7 kap lang5 chiah8, a in-ui7 chit e5 gin2-a2 chin u7 siu-iong2, u7 jio7 teh kin2, ti7 poann3-lou7 ma7 bo5 pang3 lah, beh khiam7--tng2-lai5, sng3 kong2 khah-cha2 keng-che3 bai2, che ma7 sng3 chit8 hang7 pui5 chiu7 tioh8, a beh khiam7 tng2 lai5 chhu3 chiah beh pang3 an2-ni, chin khioh-sip8 lah. a khi3 kau3 in chhin-chiann5 hia, lang5 i2-keng long2 teh chiah8 ah an2-ni, a khi3 chiu7 kap-lang5 chiah8, a chit8 pu5 jio7 kin2 ma7 soah bo5 pang3. a kap lang5 chiah8, a chiah8-chiah8--e5, sng3 kong2 oan5-na7 u7 chhut chit8 lou7 ke-thui2 an2-ni, a hit ki ke-thui2 sng3 kong2 ta--e5, e7 pau e5, a m7 kam chiah8, hit ki ke-thui2 chiu7 beh sa tng2 khi3 hou7 si7-toa7-lang5 chiah8 an2-ni, a ma7 kiann lang5 khoann3 tioh8 lah, sng3 kong2 pau leh a seh teh khou3-thau5--e5. sng3 kong2 khah cha2 hit chun7-a2 keng-che3 bai2, a chiu7 siunn7 kong2 che ia7 chin hi-han2 chiu7 tioh8, a beh sa tng2 lai5 hou7 si7-toa7-lang5 chiah8 an2-ni. a ti7 hit chit8 pu5 jio7 kin2 ma7 soah bo5 khi3 pang3, siunn7 kong2, tann, chit8 ki ke-thui2 seh ti7 teh khou3-thau5--e5, a chiu7 khi3 kiann lang5 khoann3 tioh8 an2-ni, a chiah8 soah, chiah8-pa2 chiu7 tng2--lai5 ah. tng2--lai5, jio7-kin2, ti7 poann3-lou7 ma7 sng3 kong2 m7 kam pang3 chiu7 tioh8 lah, hit pu jio7 ma7 beh khiam7 tng2 lai5 chhu3--e5, siunn7 kong2 he e7 choe3-tit pui5 leh a. khah cha2 keng-che3 bai2, e7 choe3-tit pui5, a khiam7 tng2 lai5 chhu3 pang3. oah, tng2 lai5 kau3 chhu3, chiu7 kim3 hit pu jio7 kim3 kau3 sng3 kong2 cheng7 khi3 chiu7 teh kin2 ah, koh tit8-tit8 kim3, kim3 kau3 tng2--lai5 an2-ni, chiok kip--e5, a chiu7 kip khi3 pang3-jio7. oah, bo5 chu3-i3, soah jio7 kin2, soah bo5 siunn7 tioh8 kong2 hit ki ke-thui2 seh ti7 teh khou3-thau5--e5, soah khi3 hou7 lak ti7 jio7-thang2 lai7 an2-ni."
        ],
        [
          "哇！當伊想講：「當，當害啊！啊一支鷄腿毋甘食，卜匎轉來予序大人食，煞去落佇尿桶內。」彼陣仔就成艱苦啊啦，講：「當…當…」，算講會食的物件，啊去落佇尿桶內，古早人得講，講：「無拾拾會去予雷公撼死」安呢，啊這个囝仔真有修養，成實有影講就無法意安呢生仔，啊算講自安呢去坐佇後壁一欉樹仔腳，坐住彼講等卜予雷公撼死安呢。",
          "oah! tann i siunn7 kong2: “tann, tann hai7 ah! a chit8 ki ke-thui2 m7 kam chiah8, beh iap tng2 lai5 hou7 si7-toa7-lang5 chiah8, soah khi3 lak ti7 jio7-thang2 lai7.”  hit-chun7-a2 chiu7 chhiann5 kan-khou2 ah lah, kong2: “ tann…tann…”, sng3 kong2 e7 chiah8 e5 mih8-kiann7, a khi3 lak ti7 jio7-thang2 lai7, kou2-cha2-lang5 teh kong2, kong2: “bo5 khioh-sip8 e7 khi3 hou7 lui5-kong ham2-si2” an2-ni, a chit e5 gin2-a2 chin u7 siu-iong2, chiann5-sit8 u7-iann2 kong2 chiu7 bo5 hoat i3 an2-ni-senn-a2, a sng3 kong2 chu7 an2-ni khi3 che7 ti7 au7-piah chit8 chang5 chhiu7-a2-kha, che7 toa3 hia kong2 tan2 beh hou7 lui5-kong ham2-si2 an2-ni."
        ],
        [
          "結果，雷公閃爁，khenn-khenn叫，然落一寡錢安呢，啊賜一寡錢。哇，啊錢落落來，伊就拚勢去拾，啊拾拾咧彼陣仔就有錢啊，較早經濟[禾+黑]，囝仔看著錢是無簡單啦。看著彼的錢就足歡喜啊，就去拾去買鷄腿，買轉來卜予序大人食。啊隔壁彼爿仔囝仔伴去看著，看著講：「哇！你那有鷄腿安呢？」啊伊才共講，講：「我因為就是去予人請，啊包一支鷄腿卜轉來予序大人食安呢，啊無法意，鷄腿煞得放尿時去落佇尿桶內。啊想講安呢生仔無拾拾，鷄腿落佇尿桶內，啊去坐佇樹仔腳卜予雷公撼死，啊結果落一寡錢落來，所以我就安呢有彼的錢才去買這的鷄腿安呢。」哦，當彼隔壁彼个囝仔聽著伊安呢講，啊真正猶然[心+存]伊安呢做就著啦，學伊安呢做，講通卜來，猶然卜來予雷公撼死，通卜拾錢，通卜去買鷄腿安呢。啊結果，人彼个是無意中的，啊伊煞學伊，煞刁致的，真正雷公閃爁一下過，成實有影共撼一下死翹翹。",
          "kiat-ko2, lui5-kong sinn2-na3, khenn-khenn kio3, lian3 loh8 chit8 koa2 chinn5 an2-ni, a su3 chit8 koa2 chinn5. oah, a chinn5 lak--loh8-lai5, i chiu7 piann3-se3 khi3 khioh, a khioh-sip8 leh hit-chun7-a2 chiu7 u7 chinn5 ah, khah cha2 keng-che3 bai2, gin2-a2 khoann3 tioh8 chinn5 si7 bo5 kan2-tan lah. khoann3 tioh8 hit e5 chinn5 chiu7 chiok hoann-hi2 ah, chiu7 khi3 khioh khi3 boe2 ke-thui2, be2 tng2 lai5 beh hou7 in si7-toa7-lang5 chiah8. a keh-piah hit peng5 a2 gin2-a2-phoann7 khi3 khoann3 tioh8, khoann3 tioh8 kong2: “oah! li2 na2 u7 ke-thui2 an2-ni?”  a i chiah ka7 kong2, kong2: “goa2 in-ui7 chiu7-si7 khi3 hou7 lang5 chhiann2, a pau chit8 ki ke-thui2 beh tng2 lai5 hou7 si7-toa7-lang5 chiah8 an2-ni, a bo5 hoat i, ke-thui2 soah teh pang3-jio7 si5 khi3 lak ti7 jio7-thang2 lai7. a siunn7 kong2 an2-ne-senn-a2 bo5 khioh-sip8, ke-thui2 lak ti7 jio7-thang2 lai7, a khi3 che7 ti7 chhiu7-a2-kha beh hou7 lui5-kong ham2-si2, a kiat-ko2 lak chit8 koa2 chinn5 loh8--lai5, sou2-i2 goa2 chiu7 an2-ni u7 hit e5 chinn5 chiah khi3 boe2 chit e5 ke-thui2 an2-ni.” ou5, tann he keh-piah hit e5 gin2-a2 thiann tioh8 i an2-ni kong2, a chin-chiann3 oan5-na7 chhun5 i an2-ni cho3 to7 tioh8 lah, oh8 i an2-ni cho3, kong2 thang beh lai5, oan5-na7 beh lai5 hou7 lui5-kong ham2-si2, thang beh khioh-chinn5, thang beh khi3 boe2 ke-thui2 an2-ni. a kiat-ko2, lang5 hit e5 si7 bo5-i3-tiong e5, a i soah oh8 i, soah tiau-ti3 e5, chin-chiann3 lui5-kong sinn2-na3 chit8-e7 koe3, chiann5-sit8 u7-iann2 ka7 ham2 chit8-e7 si2-khiau3-khiau3."
        ],
        [
          "所以呼，咱人就是講愛有修養，啊毋通安呢想貪啦。彼算講想貪，所以才去予雷公撼死安呢。",
          "sou2-i2 honnh, lan2 lang5 chiu7-si7 kong2 ai3 u7 siu-iong2, a m7 thang an2-ni siunn7 tham lah. he sng3 kong2 siunn7 tham, sou2-i2 chiah khi3 hou7 lui5-kong ham2-si2 an2-ni."
        ]
      ],
      "篇名": "拾拾的囝仔"
    }
  ]
}
