{
  "作者": "謝茂榮",
  "出版年": "1997",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "古早咱人是有尾溜的，傳說講尾溜若是轉黃，著愛予子孫仔掠來刣，刣來食。有一次，阿公含阿爸佇e5厝頂蓋厝，土腳少年的阿舅來，少年的想：「阿舅來卜用啥物菜請阿舅？」這个時陣，看著厝頂，阿公尾溜已經轉黃，就講：「阿舅你廳內坐，我刣阮阿公請你。」這个話呢，予厝頂蓋厝的阿公聽著，阿公想：「孫仔卜刣我，我無較緊走，會予掠去刣，三十六計走為上策。」就安呢呢，趕緊走。現在的人講號做「逃命」啦。啊孫仔菜刀舉出來，阿公已經走去啊，趕緊再入厝內，提一腳布袋，正手舉菜刀，倒手提布袋，卜追阿公，刣阿公肉來食。彼个時陣呢，公在前孫在後，好像風趕殘雲無回頭，一路的這个追殺，可憐的阿公呢，年紀老邁，力不從心，大氣喘離啊，眼看孫仔步步逼近眼前，阿公是呼天不應，叫地不靈，竟然屋漏偏逢連夜雨，船破又遇對頭風。",
          "kou2-cha2 lan2 lang5 si7 u7 boe2-liu e5, thoan5-soat kong2 boe2-liu na7 si7 tng2 ng5, tioh8 ai3 hou7 kiann2-sun-a2 liah8 lai5 thai5, thai5 lai5 chiah8. u7 chit8 chhu3, a-kong ham5 a-pa ti7 e5 chhu3-teng2 kham3 chhu3, thou5-kha siau3-lian5 e5 in a-ku7 lai5, siau3-lian5 e5 siunn7: “a-ku7 lai5 beh eng7 siann2-mih8 chhai3 chhiann2 a-ku7?” chit e5 si5-chun7, khoann3 tioh8 chhu3-teng2, a-kong boe2-liu i2-keng tng2 ng5, chiu7 kong2: “a-ku7 li2 thiann-lai7 che7, goa2 thai5 goan2 a-kong chhiann2 li2.” chit e5 oe7 neh, hou7 chhu3-teng2 kham3 chhu3 e5 a-kong thiann--tioh8, a-kong siunn7: “sun-a2 beh thai5 goa2, goa2 bo5 khah kin2 chau2, e7 hou7 liah8 khi3 thai5, sann-chap8-lak8 ki3 chau2 ui5 siong7-chhek.” chiu7 an2-ni neh, koann2-kin2 chau2. hian7-chai7 e5 lang5 kong2 ho7-cho3 “to5-mia7” lah. a sun-a2 chhai3-to giah8--chhut-lai5, a-kong i2-keng chau2 khi3--ah, koann2-kin2 chai3 jip8 chhu3-lai7, theh8 chit8 kha pou3-te7, chiann3-chhiu2 giah8 chhai3-to, to3-chhiu2 theh8 pou3-te7, beh tui a-kong, thai5 a-kong bah lai5 chiah8. hit e5 si5-chun7 neh, kong chai7 cheng5 sun chai7 au7, ho2-chhiunn7 hong koann2 chhan5 hun5 bo5 hoe5-thau5, chit8-lou7 e5 chit e5 tui-sat, kho2-lin5 e5 a-kong neh, ni5-ki2 lo2-mai7, lek8-put-chiong5-sim, toa7-khui3 chhoan2 be7-li7 ah, gan2 khoann3 sun-a2 pou7-pou7 pek-kun7 gan2-chian5, a-kong si7 hou thinn put in3, kio3 te7 put leng5, keng3-jian5 u lau7 phian-hong5 lian5 ia7 hou7, chun5 phoa3 iu7 gu7 tui3-thau5-hong."
        ],
        [
          "（公）：「再看前面是斷崖，孫仔舉刀又趕來，阿公看著流目屎，孫仔刣公是不應該。」",
          "(kong) : “chai3 khoann3 cheng5-bin7 si7 toan7-gai5, sun-a2 giah8 to iu7 koann2--lai5, a-kong khoann3 tioh8 lau5 bak8-sai2, sun-a2 thai5 kong si7 put-eng-kai. '"
        ],
        [
          "（孫）：「阿公你就毋通走，阿舅抵好來咱兜，刣你的肉來請客，桌頂麼會較腥臊。」",
          "(sun) : “a-kong li2 chiu7 m7 thang chau2, a-ku7 tu2-ho2 lai5 lan2 tau, thai5 li2 e5 bah lai5 chhiann2 kheh, toh-teng2 ma7 e7 khah chhe-chhau.”"
        ],
        [
          "（公）：「阿公聽著目屎流，阿舅你 來阮兜，我麼毋免拼命走，前面斷崖擱是盡頭。」",
          "(kong) : “a-kong thiann tioh8 bak8-sai2 lau5, a-ku7 li2 mai3 lai5 gun2 tau, goa2 ma7 m7 bian2 piann3-mia7 chau2, cheng5-bin7 toan7-gai5 koh si7 chin7-thau5.”"
        ],
        [
          "（孫）：「前面已經是無路，我看阿公土土土，腹內可以煮下水，頭殼亦好來[火+朕]補。」",
          "(sun) : “cheng5-bin7 i2-keng si7 bo5 lou7, goa2 khoann3 a-kong thou5-thou5-thou5, pak-lai7 kho2-i2 chu2 ha7-sui2, thau5-khak ia7 ho2 lai5 tim7-pou2.”"
        ],
        [
          "（公）：「這時阿公怨歹命，前面無路亦著行，跳落斷崖是毋成子，目睭微微毋免驚。」",
          "(kong) : “chit si5 a-kong oan3 phainn2-mia7, cheng5-bin7 bo5 lou7 ia7 tioh8 kiann5, thiau3 loh8 toan7-gai5 si7 m7-chiann5-kiann2, bak8-chiu bi-bi m7 bian2 kiann.”"
        ],
        [
          "（孫）：「阿公跳落去斷崖，厝內阿舅亦毋知，無肉轉去怎交待，再尋小路通落來。」",
          "(sun) : “a-kong thiau3 loh8 khi3 toan7-gai5, chhu3-lai7 a-ku7 ia7 m7 chai, bo5 bah tng2 khi3 choann2 kau-tai3, chai3 chhoe7 sio2-lou7 thang loh8--lai5.”"
        ],
        [
          "當時孫仔呢，由小路呢，尋到斷崖底的時陣呢，阿公已經死幾仔工啊，內亦爛，味亦臭，無肉食，孫仔哭。因為當時呢，有落雨，孫仔就安呢呢，將布袋這个角入彼个角，呼，戴佇e5頭殼，哭轉去。",
          "tong-si5 sun-a2 neh, iu5 sio2-lou7 neh, chhoe7 kau3 toan7-gai5-te2 e5 si5-chun7 neh, a-kong i2-keng si2 kui2-a7 kang ah, lai7 ia7 noa7, bi7 ia7 chhau3, bo5 bah chiah8, sun-a2 khau3. in-ui7 tong-si5 neh, u7 loh8-hou7, sun-a2 chiu7 an2-ni neh, chiong pou3-te7 chit e5 kak jip8 hit e5 kak, honnh, ti3 ti7 e5 thau5-khak, khau3--tng2-khi3."
        ],
        [
          "後來的人攏講，哭是哭無這个阿公肉好食，現在喪家呢，戴蓋頭，就是當時演變而來。",
          "au7-lai5 e5 lang5 long2 kong2, khau3 si7 khau3 bo5 chit e5 a-kong bah ho2-chiah8, hian7-chai7 song-ka neh, tai3 kham3-thau5, chiu7-si7 tong-si5 ian2-pian3 ji5 lai5."
        ],
        [
          "後來的人呢，為著年老尾溜呢，轉黃會予下一代呢，掠去刣來食，就安呢呢，先將尾溜割掉，忍一時之痛，以保百年之身。這就是現在的人，才會無尾溜的這个由來。老輩的人，講古若是講到遮，攏叫人摸家己的尾[骨+童]骨，是毋是有一个蒂頭，彼个蒂頭呢，就是尾溜割掉的這个所在。",
          "au7-lai5 e5 lang5 neh, ui7 tioh8 ni5-lau7 boe2-liu neh, tng2 ng5 e7 hou7 ha7 chit8 tai7 neh, liah8 khi3 thai5 lai5 chiah8, chiu7 an2-ni neh, seng chiong boe2-liu koah tiau7, jim2 chit8-si5 chi thiann3, i2 po2 pah ni5 chi sin. che chiu7-si7 hian7-chai7 e5 lang5, chiah e7 bo5 boe2-liu e5 chit e5 iu5-lai5. lau7-poe3 e5 lang5, kong2-kou2 na7 si7 kong2 kau3 chia, long2 kio3 lang5 bong ka-ki7 e5 be2-tang5-kut, si7 m7 si7 u7 chit8 e5 ti3-thau5, hit e5 ti3-thau5 neh, chiu7-si7 boe2-liu koah tiau7 e5 chit e5 sou2-chai7."
        ]
      ],
      "篇名": "人怎會無尾溜"
    }
  ]
}
