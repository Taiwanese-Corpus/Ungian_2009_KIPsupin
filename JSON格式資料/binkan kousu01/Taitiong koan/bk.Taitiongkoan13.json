{
  "作者": "吳坤榮",
  "出版年": "1997",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "我卜講的講做人愛老實，講話麼愛老實，使咯騙的。若較早講「騙鬼、騙鬼，騙久，騙到尾仔猶然騙過。」",
          "goa2 beh kong2 e5 kong2 cho3-lang5 ai3 lau2-sit8, kong2-oe7 ma7 ai3 lau2-sit8,  be7 sai2 koh phian3 e5. na7 khah cha2 kong2 “phian3-kui2, phian3-kui2, phian3 ku2, phian3 kau3 boe2-a2 oan5-na7 phian3 be7 ke3.”"
        ],
        [
          "古早時代，農業時代呼，家家户户攏有飼牛。啊這个牛是啥物人得飼的？彼囝仔佇得飼，得放這个牛，放佇teh大甲溪埔，抑是講墓仔埔。啊有一屆這牛佇墓仔埔呼，啊這个囝仔就得耍。啊這墓仔埔有這个有應公廟，啊住這个有應公廟的前後佇得耍的中間。有一个講：「啊你若共我保庇我拾著錢，我卜做十棚戲謝你。」安呢。啊忽然間真正去拾著錢，彼个錢是啥物錢？是陰間得用的銀，銀紙金仔。",
          "kou2-cha2 si5-tai7, long5-giap8 si5-tai7 honnh, ke-ke-hou7-hou7 long2 u7 chhi7 gu5. a chit e5 gu5 si7 siann2-mih8 lang5 teh chhi7 e5? he gin2-a2 ti7 teh chhi7, teh pang3 chit e5 gu5, pang3 ti7 teh Tai7-kah khe-pou, iah8 si7 kong2 bong7-a2-pou. a u7 chit8 kai3 che gu5 ti7 bong7-a2-pou honnh, a chit e5 gin2-a2 chiu7 teh sng2. a che bong7-a2-pou u7 chit e5 iu2-eng3-kong bio7, a toa3 chit e5 iu2-eng3-kong bio7 e5 cheng5-au7 ti7 teh sng2 e5 tiong-kan. u7 chit8 e5 kong2: “a li2 na7 ka7 goa2 po2-pi3 goa2 khioh tioh8 chinn5, goa2 beh cho3 chap8 pinn5 hi3 sia7 li2.” an2-ni. a hut-jian5 kan chin-chiann3 khi3 khioh tioh8 chinn5, hit e5 chinn5 si7 siann2-mih8 chinn5? si7 im-kan teh iong7 e5 gun5, gin5-choa2 kim-a2."
        ],
        [
          "啊拾著了後，伊就……這个囝仔佇得想，想講：「啊當有共人講，就愛來共謝安呢。」啊卜安怎落去謝？就去提一塊布仔、手巾仔來縛佇teh手--e5講：「叮噹嗆、叮噹嗆，你騙我、我騙你。一棚囉！」啊就開始自安呢直直唸，唸，做到第九棚，忽然間，有一个人出現，煞恬去，煞毋敢做安呢。會想見笑，煞自安呢歇睏。啊這棚就無做，第十棚煞無做安呢呼。啊轉去煞破病安呢，破病到真厲害啦，這个老母講：「啊這个子呔會安呢忽然間破病到呰厲害？看醫生、食藥仔攏無效。」就安呢去問彼个神明啦呼。神明共伊指點講：「恁子欠人一棚戲啦。」啊轉來共伊講：「戇子、戇子，你那會去欠人一棚戲啦？」安呢伊才講這个經過予伊聽。",
          "a khioh tioh8 liau2-au7, i chiu7……chit e5 gin2-a2 ti7 teh siunn7, siunn7 kong2:  “a tann u7 ka7 lang5 kong2, chiu7 ai3 lai5 ka7 sia7 an2-ni.” a beh an2-choann2 loh8 khi3 sia7? chiu7 khi3 theh8 chit8 te3 pou3-a2, chhiu2-kin-a2 lai5 pak8 ti7 teh chhiu2-e5 kong2: “teng tong chhann3, teng tong chhann3, li2 phian3 goa2, goa2 phian3 li2. chit8 pinn5--loh! “ a to7 khai-si2 chu7 an2-ni tit8-tit8 liam7, liam7, cho3 kau3 te7-kau2 pinn5, hut-jian5 kan, u7 chit8 e5 lang5 chhut-hian7, soah tiam7 khi3, soah m7 kann2 cho3 an2-ni. e7 siunn7 kian3-siau3, soah chu7 an2-ni hioh-khun3. a che pinn5 chiu7 bo5 choe3, te7-chap8 pinn5 soah bo5 choe3 an2-ni honnh. a tng2--khi3 soah phoa3-pinn7 an2-ni, phoa3-pinn7 kau3 chin li7-hai7 lah, in chit e5 lau7-bu2 kong2: “a chit e5 kiann2 thai2 e7 an2-ni hut-jian5 kan phoa3-pinn7 kau3 chiah li7-hai7? khoann3 i-seng, chiah8 ioh8-a2 long2 bo5-hau7.” chiu7 an2-ni khi3 mng7 hit e5 sin5-beng5 lah honnh. sin5-beng5 ka7 i chi2-tiam2 kong2: “lin2 kiann2 khiam3 lang5 chit8 pinn5 hi3 lah.”  a tng2--lai5 ka7 i kong2: “gong7 kiann2, gong7 kiann2, li2 na2 e7 khi3 khiam3 lang5 chit8 pinn5 hi3 lah?” an2-ni i chiah kong2 chit e5 keng-ke3 hou7 i thiann."
        ],
        [
          "了後，這老母仔就擱去廟共下，下講：「啊你若予彼个子身體若平安，好好，自這棚戲，欠伊的這棚戲，卜請彼大戲來共伊答謝安呢。」結果咧，真正好去，啊就彼棚戲猶然照安呢共請大戲來共伊做安呢共答謝伊。",
          "liau2-au7, in che lau7-bu2-a2 chiu7 koh khi3 bio7 ka7 he7, he7 kong2: “a li2 na7 hou7 in hit e5 kiann2 sin-the2 na7 peng5-an, ho2-ho2, chu7 chit pinn5 hi3, khiam3 i e5 chit pinn5 hi3, beh chhiann2 he toa7-hi3 lai5 ka7 i tap-sia7 an2-ni.” kiat-ko2 leh, chin-chiann3 ho2--khi3, a to7 hit pinn5 hi3 oan5-na7 chiau3 an2-ni ka7 chhiann2 toa7-hi3 lai5 ka7 i choe3 an2-ni ka7 tap-sia7 i."
        ],
        [
          "所以咧，這人應該愛講老實話，毋好講嘐漦話。安呢，人得講「騙鬼、騙鬼，就騙過」。",
          "sou2-i2 leh, che lang5 eng-kai ai3 kong2 lau2-sit8-oe7, m7 ho2 kong2 hau-siau5-oe7. an2-ni, lang5 teh kong2 “phian3-kui2, phian3-kui2, chiu7 phian3 beh ke3” ."
        ]
      ],
      "篇名": "欠一棚戲"
    }
  ]
}
