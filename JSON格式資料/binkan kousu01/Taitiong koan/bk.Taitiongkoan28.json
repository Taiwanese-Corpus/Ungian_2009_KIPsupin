{
  "作者": "蔣清傳",
  "出版年": "1993",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "有一个孫新婦仔啦，啊共三嬸婆借三管米啦呼，啊三管米伊講：「好哦！你家己去量。」啊當，毋就量三管呼。三管借伊，伊講挨出來才卜予伊呼，做田人啦呼。啊這孫新婦貪心啦，號做是利用這个三嬸婆呼得煮下晝，講：「嬸婆仔，嬸婆仔，我這三管米還你啦。」呼伊講：「好，你共我倒彼米甕就好。」結果，伊就毋是創、伊共借呼，是創米管底啊，伊創米管尻川量予伊啦。啊彼三嬸婆就想講；「倒落就好！倒落就好！」呼安呢啦，無共伊看講：伊共伊借三管，是創米管底呼，啊創米管尻川呼是貯偌濟？是貯一屑仔爾爾啦。就是卜共伊唬啦，就是貪心啦。",
          "u7 chit8 e5 sun-sim-pu7-a2 lah, a ka7 in sann chim2-po5 chioh sann kng2 bi2 lah honnh, a sann kng2 bi2 i kong2: “ho2--ouh! li2 ka-ki7 khi3 niu5.” a tann, m7 to7 niu5 sann kng2 honnh. sann kng2 chioh i, i kong2 e--chhut-lai5 chiah beh hou7 i honnh, cho3-chhan5-lang5 lah honnh. a che sun-sin-pu7 tham-sim lah, ho7-cho3 si7 li7-iong7 in chit e5 sann chim2-po5 honnh teh chu2 e7-tau3, kong2: “chim2-po5-a, chim2-po5-a, goa2 che sann kng2 bi2 heng5 li2 lah.” houh i kong2: “ho2, li2 ka7 goa2 to2 he bi2-ang3 to7 ho2.” kiat-ko2, i chiu7 m7 si7 chhong3, i ka7 chioh honnh, si7 chhong3 bi2-kng2 toe2--a2, i chhong3 bi2-kng2 kha-chhng niu7 hou7 i lah. a he sann chim2-po5 chiu7 siunn7 kong2; “to3 loh8 to7 ho2! to3 loh8 to7 ho2!” honnh an2-ni lah, bo5 ka7 i khoann3 kong2: i ka7 i chioh sann kng2, si7 chhong3 bi2-kng2-toe2 honnh, a2 chhong3 bi2-kng2 kha-chhng honnh si7 te2 loa7 che7? si7 te2 chit8-sut-a2 nia7-nia7 lah. chiu7-si7 beh ka7 i hou2--lah, chiu7-si7 tham-sim--lah."
        ],
        [
          "啊貪心啦呼這無偌久，這查某煞死去啦，呼，啊死去，算講共人借彼三管米，共人貪心，創米管尻川量予人，啊擱無偌久死啦，啊講來出世，做一隻雞母啦。呼伊死去的靈魂煞來轉世，伊才、彼雞母是細隻啦，啊予三嬸婆飼到大隻，飼到大隻，擱孵卵，呼啊補伊啦。這孫新婦就有一个子啦，呼啊這三嬸婆，是真疼伊，老母死去囉，就無依無靠囉，彼囝仔就[立+店]彼嬸婆彼號做度大漢，飼牛啦、做長工就著啦。啊擱無偌久，孵卵擱來死去，彼雞母毋是跋落屎礐仔啦，是跋落潘坑啦。啊當毋就去刣，刣刣來落去焄，焄爛爛。啊下晡彼三嬸婆仔真疼彼查某死去留落來的子啦，講：「你呼，下晝若卜去飼牛，咱彼隻雞母毋是跋落屎礐仔的，是跋落潘坑死的，啊號做是食食咧，算焄爛爛啦。」啊彼隻雞母就是過去呼，孫新婦貪心，來孵卵來補伊，啊這囝仔毋就佇這三嬸婆遮度大漢的，啊彼死去彼隻雞母的靈魂，才來託夢予這子啦。講：「子啊！彼隻雞母就是我啦，我當時對您三嬸婆仔無盡忠，算講：『彼三管米是創米管底量的，啊我創米管尻川予伊。』啊才來出世孵卵還伊。」呼，啊子下晝睏中晝，毋就託夢予伊。啊彼嬸婆叫伊食食--e5才去，伊講：「毋啦，阮無愛咧，彼就是號做彼隻雞母就是阮阿母啦。」彼嬸婆就問講：「是安怎彼隻就是雞母，那會是您阿母？」講：「當時共你借三管米，創米管底借的，擱創米管尻川量予你。啊才會出世一隻雞母，孵卵來還你啦。彼我毋敢食啦。」彼三嬸婆講：「好，毋敢食就飼牛去啦。」啊這就是安呢啦，勸善故事啦。",
          "a tham-sim lah honnh che bo5 loa7 ku2, che cha-bou2 soah si2--khi3 lah, houh, a si2--khi3, sng3 kong2 ka7 lang5 chioh hit sann kng2 bi2, ka7 lang5 tham-sim, chhong3 bi2-kng2 kha-chhng niu5 hou7 lang5, a koh bo5 loa7 ku2 si2 lah, a kong2--lai5 chhut-si3, choe3 chit8 chiah koe-bu2 lah. houh i si2--khi3 e5 leng5-hun5 soah lai5 choan2-se3, i chiah, he koe-bu2 si7 se3 chiah lah, a hou7 in sann chim2-po5 chhi7 kau3 toa7-chiah, chhi7 kau3 toa7-chiah, koh pu7-nng7, honnh a pou2 i lah. che sun-sin-pu7 chiu7 u7 chit8 e5 kiann2 lah, honnh a che sann chim2-po5, si7 chin thiann3--i, lau7-bu2 si2--khi3-loh, chiu7 bo5 i bo5 kho3--loh, he gin2-a2 chiu7 tiam3 he chim2-po5 hia ho7-cho3 tou7 toa7-han3, chhi7 gu5 lah, choe3 tng5-kang chiu7 tioh8 lah. a koh bo5 loa7 ku2, pu7-nng7 koh lai5 si2--khi3, he koe-bu2 m7 si7 poah8--loh8 sai2-hak8-a2 lah, si7 poah8--loh8 phun-khinn lah. a tann m7 to7 khi3 thai5, thai5-thai5 lai5 loh8 khi3 kun5, kun5 noa7-noa7. a e7-pou he sann chim2-po5-a2 chin thiann3 he cha-bou2 si2--khi3 lau5--loh8-lai5 e5 kiann2 lah, kong2: “li2 honnh, e7-tau3 na7 beh khi3 chhi7 gu5, lan2 hit chiah koe-bu2 m7 si7 poah8--loh8 sai2-hak8-a2--e5, si7 poah8--loh8 phun-khinn si2--e5, a ho7-cho3 si7 chiah8-chiah8 leh, sng3 kun5 noa7-noa7 lah.” a hit chiah koe-bu2 chiu7-si7 koe3-khi3 honnh, in sun-sin-pu7 tham-sim, lai5 pu7-nng7 lai5 pou2 i, a che gin2-a2 m7 to7 ti7 che sann chim2-po5 chia tou7 toa7-han3 e5, a he si2--khi3 hit chiah ke-bu2 e5 leng5-hun5, chiah lai5 thok-bang7 hou7 in che kiann2 lah. kong2: “kiann2 ah! hit chiah koe-bu2 chiu7-si7 goa2 lah, goa2 tong-si5 tui3 lin2 sann chim2-po5-a2 bo5 chin7-tiong, sng3-kong2: “hit sann kng2 bi2 si7 chhong3 bi2-kng2-toe2 niu5 e5, a goa2 chhong3 bi2-kng2 kha-chhng hou7 i.” a chiah lai5 chhut-si3 pu7-nng7 heng5 i.” honnh, a in kiann2 e7-tau3 khun3 tiong-tau3, m7 to7 thok-bang7 hou7 i. a in he chim2-po5 kio3 i chiah8-chiah8--e5 chiah khi3, i kong2:  “m7--lah, goan2 bo5 ai3 leh, he chiu7-si7 ho7-cho3 hit chiah koe-bu2 chiu7-si7 goan2 a-bu2--lah.” in he chim2-po5 chiu7 mng7 kong2: “si7 an2-choann2 hit chiah chiu7-si7 koe-bu2, na2 e7 si7 lin2 a-bu2?” kong2: “tong-si5 ka7 li2 chioh sann kng2 bi2, chhong3 bi2-kng2-toe2 chioh e5, koh chhong3 bi2-kng2 kha-chhng niu7 hou7 li2. a7 chiah e7 chhut-si3 chit8 chiah koe-bu2, pu7-nng7 lai5 heng5 li2 lah. he goa2 m7 kann2 chiah8 lah.” he sann chim2-po5 kong2: “ho2, m7 kann2 chiah8 chiu7 chhi7 gu5 khi3 lah.” a che chiu7-si7 an2-ni lah, khoan3-sian7 kou3-su7 lah."
        ]
      ],
      "篇名": "借米的查某"
    }
  ]
}
