{
  "作者": "陳惠美",
  "出版年": "1997",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "以前咱這个生肖啦呼，親像咱這雞啦呼，狗啦，猶擱這个鹿仔啦，這三項就著啦。算講這个生肖，這三項攏足相好的，啊就攏[毛^火] [毛^火]去彳亍。啊去彳亍的時間呼，干若講逐項去彳亍啊足和的。",
          "i2-cheng5 lan2 chit e5 senn-siau3 lah honnh, chhin-chhiunn7 lan2 che koe lah honnh, kau2 lah, iau2 koh chit e5 lok8-a2 lah, chit sann hang7 chiu7 tioh8 lah. sng3 kong2 chit e5 senn-siau3, chit sann hang7 long2 chiok siong-ho2 e5, a chiu7 long2 chhoa7-chhoa7 khi3 thit-tho5. a khi3 thit-tho5 e5 si5-kan honnh, kan-na7 kong2 tak8 hang7 khi3 thit-tho5-a chiok ho5 e5."
        ],
        [
          "啊較早這个狗呼，是有二支角，啊這个鹿仔是無角安呢。啊這个鹿仔定定共這个狗仔講：「你這二支角呰爾水，啊提來借我鬥。」伊講：「無可能。」伊就無愛借伊。啊這隻雞仔就干講較雞婆，伊就講來共做一个中人，講：「借伊啦，借伊啦，你借伊無要緊。借伊，伊就會擱還你……」，安呢就著。啊這隻狗就聽雞得講：「你叫我借伊，好，安呢我借伊。」安呢。",
          "a khah cha2 chit e5 kau2 honnh, si7 u7 nng7 ki kak, a chit e5 lok8-a2 si7 bo5 kak an2-ni. a chit e5 lok8-a2 tiann7-tiann7 ka7 chit e5 kau2-a2 kong2: “li2 chit nng7 ki kak chiah-nih sui2, a theh8 lai5 chioh goa2 tau3.” i kong2: “bo5 kho2-leng5.” i chiu7 bo5 ai3 chioh i. a chit chiah ke-a2 to7 kan kong2 khah ke-po5, i chiu7 kong2 lai5 ka7 choe3 chit8 e5 tiong-lang5, kong2: “chioh i lah, chioh i lah, li2 chioh i bo5-iau3-kin2. chioh i, i chiu7 e7 koh heng5 li2 ……”, an2-ni to7 tioh8. a chit chiah kau2 chiu7 thiann ke teh kong2: “li2 kio3 goa2 chioh i, ho2, an2-ni goa2 chioh i.” an2-ni."
        ],
        [
          "一下這个鹿仔共伊這个角提來鬥起哩，煞變做成水哩，自安呢毋予伊。啊毋予伊，狗仔就成怨恨這隻鹿仔，擱一个怨恨就是尚怨恨這隻雞仔，「這个雞婆，你若安呢共我講，我就借伊。」啊三隻攏……，本來成和好咧，啊變三隻攏足[敖^力]觸，足[敖^力]安呢冤啊。啊干若今也一人攏一國。你看彼雞仔、狗仔、鹿仔攏成愛冤。啊這个雞若得啼的時陣呼，伊就講：「鹿角予狗哥。」叫伊鹿角著愛予狗哥安呢就著啦。",
          "chit8-e7 chit e5 lok8-a2 ka7 i chit e5 kak theh8 lai5 tau3--khi2-lih, soah pinn3-choe3 chiann5 sui2--lih, chu7 an2-ni m7 hou7 i. a m7 hou7 i, kau2-a2 chiu7 chiann5 oan3-hun7 chit chiah lok8-a2, koh chit8 e5 oan3-hun7 chiu7-si7 siong7 oan3-hun7 chit chiah ke-a2, “chit e5 ke-po5, li2 na7 mai3 an2-ni ka7 goa2 kong2, goa2 chiu7 be7 chioh i.” a sann chiah long2 be7……, pun2-lai5 chiann5 ho5-ho2 leh, a pian3 sann chiah long2 chiok gau5 tak, chiok gau5 an2-ni oan ah. a kan-na7 chit-ma2 chit8 lang5 long2 chit8 kok. li2 khoann3 he ke-a2, kau2-a2, lok8-a2 long2 chiann5 ai3 oan. a chit e5 ke na7 teh thi5 e5 si5-chun7 honnh, i chiu7 kong2: “lok8-kak hou7 kau2-ko.” kio3 i lok8-kak tioh8 ai3 hou7 kau2-ko an2-ni to7 tioh8 lah."
        ]
      ],
      "篇名": "鹿角予狗哥"
    }
  ]
}
