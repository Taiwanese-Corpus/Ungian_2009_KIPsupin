{
  "作者": "李建郎",
  "出版年": "1994",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "這个田螺窩仔的故事，就是愛對咱遮，佇咱大甲鎮有一个第一公墓，第一公墓中間有，有，有幾仔个所在，但是這个田螺窩的來源就是，田螺窩仔生做是咱現此時，軍用射擊場的東爿[面+比] 東爿[面+比]，亦就是咱大甲高工的後壁面。",
          "chit e5 chhan5-le5-o-a2 e5 kou3-su7, chiu7-si7 ai3 tui3 lan2 chia, ti7 lan2 Tai7-kah-tin3 u7 chit8 e5 te7-it kong-bou7, te7-it kong-bou7 tiong-kan u7, u7, u7 kui2-a e5 sou2-chai7, tan7-si7 chit e5 chhan5-le5-o e5 lai5-goan5 chiu7-si7, chhan5-le5-o-a2 senn-cho3 si7 lan2 hian7-chhu2-si5, kun-iong7 sia7-kek-tiunn5 e5 tang-peng5-phoe2 tang-peng5-phoe2, iah8 chiu7-si7 lan2 Tai7-kah ko-kang e5 au7-piah bin7."
        ],
        [
          "這个故事的由來是，是傳說的啦。這个所在是，oan5仔是塚仔埔就著，是安怎會講，傳說了後會變做田螺窩仔？",
          "chit e5 kou3-su7 e5 iu5-lai5 si7, si7 thoan5-soat--e5 lah. chit e5 sou2-chai7 si7, oan5-a2 si7 thiong2-a2-pou chiu7 tioh8, si7 an2-choann2 e7 kong2, thoan5-soat liau2-au7 e7 pinn3-choe3 chhan5-le5-o-a2?"
        ],
        [
          "在這个清朝，大約在清初的時陣，有一个地理仙，唐山仙來到台灣。啊台灣伊了後來住佇teh，聽講是咱大安鄉的中庄，有一个好額人的所在，呼，啊了後伊，伊來居住佇彼，為著卜答謝這个主人，伊講流浪來到遮，來煞予飼，伊煞來看地理，算講卜來幫忙，幫忙伊講會當，會報答伊恩情，予伊富裕，共伊尋一門風水來做的，先，祖先的墳墓就著，看著了後，一个這个田螺窩仔，就是佇這个咱大甲高工後壁呼，第一公墓。",
          "chai7 chit e5 Chheng-tiau5, tai7-iok chai7 chheng-chhou e5 si5-chun7, u7 chit8 e5 te7-li2-sian, tng5-soann-sian lai5-kau3 Tai5-oan5. a Tai5-oan5 i liau2-au7 lai5 toa3 ti7 teh, thiann-kong2 si7 lan2 Tai7-an-hiong e5 tiong-chng, u7 chit8 e5 ho2-giah8-lang5 e5 sou2-chai7, honnh, a liau2-au7 i, i lai5 ki-chu7 ti7 hia, ui7 tioh8 beh tap-sia7 chit e5 chu2-lang5, i kong2 liu5-long7 lai5 kau3 chia, lai5 soah hou7 chhi7, i soah lai5 khoann3 toe7-li2, sng3 kong2 beh lai5 pang-bang5, pang-bang5 i kong2 e7-tang3, e7 po3-tap i un-cheng5, hou7 i hu3-ju7, ka7 i chhoe7 chit8 mng5 hong-sui2 lai5 cho3 in e5, seng, chou2-sian e5 phun5-bou7 chiu7 tioh8, khoann3 tioh8 liau2-au7, chit8 e5 chit e5 chhan5-le5-o-a2, chiu7-si7 ti7 chit e5 lan2 Tai7-kah ko-kang au7-piah honnh, te7-it kong-bou7."
        ],
        [
          "啊了後伊來做一屆風水了後，經過做了後，就是真正發展。啊了後因為伊佇遮居住了後，因為主人對這先生，住一下久，發展了後感覺講，亦無真正專心來，來得招待這个唐山仙的呼。了後有一工講，嗯，原因就是講伊了後，住佇遮食真久一段時間攏，是講那會全全羊肉？啊因為伊為著做這門風水了後煞來失明，煞來失明。因為這門風水做落了後，這个唐山仙咧，算講，若講一下破拍，了後伊煞來變做目睭來失明。",
          "a liau2-au7 i lai5 choe3 chit8 pai2 hong-sui2 liau2-au7, keng-ke3 choe3 liau2-au7, chiu7-si7 chin-chiann3 hoat-tian2. a liau2-au7 in-ui7 i ti7 chia ki-chu7 liau2-au7, in-ui7 chu2-lang5 tui3 chit sian-sinn, toa3 chit8-e7 ku2, hoat-tian2 liau2-au7 kam2-kak kong2, iah8 bo5 chin-chiann3 choan-sim lai5, lai5 teh chiau-thai7 chit e5 tng5-soann-sian e5 honnh. liau2-au7 u7 chit8 kang kong2, m3, goan5-in chiu7-si7 kong2 i liau2-au7, toa3 ti7 chia chiah8 chin ku2 chit8 toann7 si5-kan long2, si7 kong2 na2 e7 choan5-choan5 iunn5-bah? a in-ui7 i ui7 tioh8 choe3 chit mng5 hong-sui2 liau2-au7 soah lai5 sit-beng5, soah lai5 sit-beng5. in-ui7 chit mng5 hong-sui2 choe3--loh8 liau2-au7, chit e5 tng5-soann-sian leh, sng3 kong2, na7 kong2 chit8-e7 phoa3-phah, liau2-au7 i soah lai5 pinn3-choe3 bak8-chiu lai5 sit-beng5."
        ],
        [
          "啊來住佇伊這个中庄一个，一个望族的家內，算講是表面是真正對伊真正禮待呼，真正得共奉承，結果是無影。",
          "a lai5 toa3 ti7 i chit e5 tiong-chng chit8 e5, chit8 e5 bang7-chok8 e5 ke-lai7, sng3 kong2 si7 piau2-bin7 si7 chin-chiann3 tui3 i chin-chiann3 le2 tai7 honnh, chin-chiann3 teh ka7 hong7-seng5, kiat-ko2 si7 bo5-iann2."
        ],
        [
          "因為有一工，就是講問奴才，問查某講：「啊是安怎，那會全創羊肉予我食？」啊奴才，問成久奴才才姑不將煞講這个原因。伊講就是因為阮兜一隻羊仔，跋落屎礐，無人敢食，才創這隻羊仔予你食安呢生。啊唐山仙認為講，伊有專心得為伊來做這工課，多伊家境會當發展，伊煞無專心來得對待伊。",
          "in-ui7 u7 chit8 kang, in chiu7-si7 in kong2 mng7 lou5-chai5, mng7 cha-bou2-kan2 kong2: “a si7 an2-choann2, na2 e7 choan5 chhong3 iunn5-bah hou7 goa2 chiah8?” a lou5-chai5, mng7 chiann5 ku2 lou5-chai5 chiah kou-put-chiong soah kong2 chit e5 goan5-in. i kong2 chiu7-si7 in-ui7 gun2 tau chit8 chiah iunn5-a2, poah8 loh8 sai2-hak8, bo5 lang5 kann2 chiah8, chiah chhong3 chit chiah iunn5-a2 hou7 li2 chiah8 an2-ne-sinn. a tng5-soann-sian jin7-ui5 kong2, i u7 choan-sim teh ui7 i lai5 choe3 che khang-khoe3, to i ka-keng2 e7-tang3 hoat-tian2, i soah bo5 choan-sim lai5 teh tui3-thai7 i."
        ],
        [
          "伊了後才共這个主人講：「恁這門風水啊，已經有，有得變化，有得變化，需要擱去看覓咧。」",
          "i liau2-au7 chiah ka7 chit e5 chu2-lang5 kong2: “lin2 chit mng5 hong-sui2 ah, i2-keng u7, u7 teh pian3-hoa3, u7 teh pian3-hoa3, su-iau3 koh khi3 khoann3 mai7 leh.”"
        ],
        [
          "呼，原因就是安怎？伊這門風水做落了後，煞真發展是無毋著，但是這門風水安怎發展，因為這內底，佇彼个大甲東，鐵砧山山下，做落了後，頭前來出一个，有出泉。這門風水做佇彼，佇teh風水下啊，會使講咱這个風水的埕脚，外埕脚來出一港泉水，這港泉水到現此時來講，二、三支pong3-phu3來抽，現此時擱抽乾。平常時無水滿出來，uan5-a2抽落去抽乾。",
          "honnh, goan5-in chiu7-si7 an2-choann2? i chit mng5 hong-sui2 choe3--loh8 liau2-au7, soah chin hoat-tian2 si7 bo5 m7-tioh8, tan7-si7 chit mng5 hong-sui2 an2-choann2 hoat-tian2, in-ui7 che lai7-te2, ti7 hit e5 Tai7-kah tang, Thih-tiam-soann soann-e7, choe3--loh8 liau2-au7, thau5-cheng5 lai5 chhut chit8 e5, u7 chhut choann5. chit mng5 hong-sui2 choe3 ti7 hia, ti7 teh hong-sui2 he7 a, e7-sai2 kong2 lan2 chit e5 hong-sui2 e5 tiann5-kha, goa7 tiann5-kha lai5 chhut chit8 kang2 choann5-chui2, chit kang2 choann5-chui2 kau3 hian7-chhu2-si5 lai5 kong2, nng7, sann ki pong3-phu3 lai5 thiu, hian7-chhu2-si5 koh thiu be7 ta. peng5-siong5-si5 bo5 chui2 moa2--chhut-lai5, oan5-a2 thiu loh8 khi3 thiu be7 ta."
        ],
        [
          "啊了後這个，這个唐山仙來到，擱了後來共這个主人講：「這門風水已經變卦，愛，愛擱移動，愛徙、愛徙。」啊了後這个主人，講這个唐山仙講，好，姑不將來開這門風水，擱開起來，擱掀起來，擱掘了後，這个田螺窩仔的中間就是有水，就彼水來，來洗彼目睭，因為彼目睭有田螺窩，彼个先生呼，這个唐山仙目睭煞有田螺癖仔糊稠的，伊了後水洿洿的，彼田螺窩仔擘起來，伊青瞑拐咧自安呢行。",
          "a liau2-au7 chit e5, chit e5 tng5-soann-sian lai5 kau3, koh liau2-au7 lai5 ka7 chit e5 chu2-lang5 kong2: “chit mng5 hong-sui2 i2-keng pian3-koa3, ai3, ai3 koh i5-tong7, ai3 soa2, ai3 soa2.” a liau2-au7 chit e5 chu2-lang5, kong2 chit e5 tng5-soann-sian kong2, ho2, kou-put-chiong lai5 khui chit mng5 hong-sui2, koh khui--khi2-lai5, koh hian--khi2-lai5, koh kut8 liau2-au7, chit e5 chhan5-le5-o-a2 e5 tiong-kan chiu7-si7 u7 chui2, chiu7 hit chui2 lai5, lai5 se2 he bak8-chiu, in-ui7 he bak8-chiu u7 chhan5-le5-o, hit e5 sian-sinn honnh, chit e5 tng5-soann-sian bak8-chiu soah u7 chhan5-le5 phiah8-a2 kou5 tiu5--e5, i liau2-au7 chui2 hou3-hou3--e5, he chhan5-le5-o-a2 peh--khi2-lai5, i chhinn-mi5 koai2 leh chu7 an2-ni kiann5."
        ],
        [
          "啊了後這門風水，自安呢直直墜落，這家屬自安呢直直墜落，擱恢復到以前赫爾散赤的情形來。",
          "a liau2-au7 chit mng5 hong-sui2, chu7 an2-ni tit8-tit8 tui7-loh8, che ka-siok8 chu7 an2-ni tit8-tit8 tui7-loh8, koh hoe-hok8 kau3 i2-cheng5 hiah-nih san3-chhiah e5 cheng5-heng5 lai5."
        ],
        [
          "呼，因為這就是卜講散 使有，對人使有一个講，無忠實，人來為你犧牲，你無專心來為伊來共伊奉待。呼，這是咱一般世間人所講，有一个貪字，呼，貪字就是無法度講誠懇來幫助別人，致使伊了後無法度擱繼續來，算講來發展安呢。",
          "houh, in-ui7 che chiu7-si7 beh kong2 soann3 be7 sai2 u7, tui3 lang5 be7 sai2 u7 chit8 e5 kong2, bo5 tiong-sit8, lang5 lai5 ui7 li2 hi-seng, li2 bo5 choan-sim lai5 ui7 i lai5 ka7 i hong7-thai7. houh, che si7 lan2 it-poann se3-kan-lang5 sou2 kong2, u7 chit8 e5 tham ji7, houh, tham ji7 chiu7-si7 bo5 hoat-tou7 kong2 seng5-khun2 lai5 pang-chou7 pat8-lang5, ti3-su2 i liau2-au7 bo5 hoat-tou7 koh ke3-siok8 lai5, sng3 kong2 lai5 hoat-tian2 an2-ni."
        ],
        [
          "呼，到現此時這門田螺窩仔，現此時猶擱真，水猶擱真清幽，會使講不管時真清幽，啊但是了後，這門風水了後結果現此時已經是邊仔有人做，但是無發展啊。",
          "honnh, kau3 hian7-chhu2-si5 chit mng5 chhan5-le5-o-a2, hian7-chhu2-si5 iau2 koh chin, chui2 iau2 koh chin chheng-iu, e7 sai2 kong2 put-koan2-si5 chin chheng-iu, a tan7-si7 liau2-au7, chit mng5 hong-sui2 liau2-au7 kiat-ko2 hian7-chhu2-si5 i2-keng si7 pinn-a2 u7 lang5 cho3, tan7-si7 bo5 hoat-tian2 ah."
        ],
        [
          "咱講的，地理穴，愛應彼个時，應彼个天時地利才有法度，呼，我簡單說明到遮，謝謝！",
          "lan2 kong2 e5, te7-li2-hiat8, ai3 eng3 hit e5 si5, in3 hit e5 thinn-si5 te7-li7 chiah u7 hoat-tou7, houh, goa2 kan2-tan soat-beng5 kau3 chia, sia7-sia7!"
        ]
      ],
      "篇名": "田螺窩仔的故事"
    }
  ]
}
