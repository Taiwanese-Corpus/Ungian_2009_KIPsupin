{
  "作者": "李永連",
  "出版年": "1993",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "古早古早有一對翁某仔安呢，生了八个查某子，啊彼个先生啦，就講：「查某子是uan5-a2 [禾+黑]，uan5-a2是疼啦。啊但是一下仔共伊生八个呼，啊連看一个後生就無啦，看人得[毛^火]這後生的時呼，啊真欣羨啦。」啊這想，啊去求神求佛攏無法度，去問人講啥物方法，啊麼是無法度得到一个查甫子。",
          "kou2-cha2 kou2-cha2 u7 chit8 tui3 ang-bou2-a2 an2-ni, senn liau2 peh e5 cha-bou2-kiann2, a in hit e5 sian-sinn lah, chiu7 kong2: “cha-bou2-kiann2 si7 oan5-a2 be7 bai2, oan5-a2 si7 thiann3 lah. a tan7-si7 chit8-e7-a2 ka7 i sinn peh e5 honnh, a lian5 khoann3 chit8 e5 hau7-senn to7 bo5 lah, khoann3 lang5 teh chhoa7 che hau7-senn e5 si5 honnh, a chin him-sian7 lah.” a che siunn7, a khi3 kiu5 sin5 kiu5 put8 long2 bo5 hoat-tou7, khi3 mng7 lang5 kong2 siann2-mih8 hong-hoat, a ma7 si7 bo5 hoat-tou7 tit tioh8 chit8 e5 cha-pou-kiann2."
        ],
        [
          "啊有一日的時陣，一寡仔囝仔就 [立+店]彼唸講：「麥牙酥生查甫！麥牙酥生查甫！」啊這个這个太太恟恟看著，講：「哦，麥牙酥會生查甫哦？」就問講：「啥物麥牙酥那會生查甫？」講：「我教你啦，做麥牙就是安爾做啦，你毋知啦，這麥牙酥是愛先抽糖葱，這糖葱的抽法就是一碗糖，啊三碗水。啊落去共煮，煮了到相當四、五十分了後，彼个糖予伊溶了後，才創一支箸共伊插落去。啊插落去了後，箸共伊舉起來，啊就安呢津一條若干若絲咧，啊創好，掌頭仔共伊擿落去，若斷去，講安呢就是會使抽囉啦。」啊彼个囝仔就[立+店]咧彼，抽予彼个太太看，看講「麥牙酥生查甫」到底是安怎那會「生查甫」？啊擱來，彼的囝仔就照安呢講的去做，啊這麥牙酥成實予伊做出來安呢呼，啊予伊抽出來安呢啦。麥牙算講若做好，啊共伊糊一寡彼个土豆灰囉，無就是芫荽囉，啊就講是麥牙酥就著。",
          "a u7 chit8 jit8 e5 si5-chun7, chit8-koa2-a2 gin2-a2 chiu7 tiam3 hia liam7 kong2: “beh8-ge5-sou senn cha-pou! beh8-ge5-sou senn cha-pou!” a chit e5 in chit e5 thai3-thai3 hiong5-hiong5 khoann3--tioh8, kong2: “ouh, beh8-ge5-sou e7 senn cha-pou--ouh?” chiu7 mng7 kong2: “siann2-mih8 beh8-ge5-sou na2 e7 senn cha-pou?” kong2: “goa2 kau3 li2 lah, choe3 beh8-ge5 chiu7-si7 an2-ni choe3 lah, li2 m7 chai lah, che beh8-ge5-sou si7 ai3 seng thiu thng5-chhang, che thng5-chhang e5 thiu-hoat chiu7-si7 chit8 oann2 thng5, a sann oann2 chui2. a loh8 khi3 ka7 chu2, chu2 liau2 kau3 siong-tong si3, gou7-chap8 hun7 liau2-au7, hit e5 thng5 hou7 i iunn5 liau2-au7, chiah chhong3 chit8 ki ti7 ka7 i chhap--loh8-khi3. a chhah--loh8-khi3 liau2-au7, ti7 ka7 i giah8--khi2-lai5, a to7 an2-ni tin chit8 tiau5 na7 kan-na7 si leh, a chhong3 ho2, cheng2-thau5-a2 ka7 i tiak8--loh8-khi3, na7 tng7--khi3, kong2 an2-ni chiu7-si7 e7-sai2 thiu loh lah.” a hit e5 gin2-a2 to7 tiam3 leh hia, thiu hou7 hit e5 thai3-thai3 khoann3, khoann3 kong2 “beh8-ge5-sou senn cha-pou” tau3-te2 si7 an2-choann2 na2 e7 “senn cha-pou”? a koh lai5, hia e5 gin2-a2 chiu7 chiau3 an2-ni kong2 e5 khi3 cho3, a che beh8-ge5-sou chiann5-sit8 hou7 i choe3--chhut-lai5 an2-ni honnh, a hou7 i thiu--chhut-lai5 an2-ni lah. beh8-ge5 sng3 kong2 na7 choe3 ho2, a ka7 i kou5 chit8-koa2 hit e5 thou5-tau7-hu--loh, bo5 chiu7-si7 ian5-sui--loh, a chiu7 kong2 si7 beh8-ge5-sou to7 tioh8."
        ],
        [
          "啊這麥牙酥做起來的時陣，啊彼囝仔佇得講：「麥牙酥生查甫。」啊這太太就講：「啊您毋是講：『麥牙酥生查甫』，啊你做做咧，就無生查甫安怎？」呼，啊這个囝仔成實安呢呼，就彼个麥牙呼，捻予一爿，啊擱再捻二爿，啊干若一个人分做二爿安呢，啊二爿共伊鬥起來，就講：「呼，安呢就是一个查甫囉。所以，做這个麥牙酥，會生查甫啦。」啊這个太太聽了成歡喜，就走轉去。啊擱摻先生生活一暫仔，啊講，講麼奇怪，啊成實予伊生一个查甫，啊成古錐的囝仔出來安呢。啊逐个毋就講：「啊食麥牙酥會生查甫啦。」",
          "a che beh8-ge5-sou choe3--khi2-lai5 e5 si5-chun7, a he gin2-a2 ti7 teh kong2: “beh8-ge5-sou senn cha-pou.” a che thai3-thai3 chiu7 kong2: “a lin2 m7 si7 kong2: “beh8-ge5-sou senn cha-pou” , a li2 choe3-cho3 leh, chiu7 bo5 senn cha-pou an2-choann2?” houh, a chit e5 gin2-a2 chiann5-sit8 an2-ni honnh, chiu7 hit e5 beh8-ge5 honnh, liam3 hou7 chit8 peng5, a koh chai3 liam3 nng7 peng5, a kan-na7 chit8 e5 lang5 hun-choe3 nng7 peng5 an2-ni, a nng7 peng5 ka7 i tau3--khi2-lai5, chiu7 kong2: “honnh, an2-ni chiu7-si7 chit8 e5 cha-pou--loh. sou2-i2, choe3 chit e5 beh8-ge5-sou, e7 senn cha-pou lah.” a chit e5 thai3-thai3 thiann liau2 chiann5 hoann-hi2, chiu7 chau2--tng2-khi3. a koh chham in sian-sinn seng-oah8 chit8-cham7-a2, a kong2, kong2 ma7 ki5-koai3, a  chiann5-sit8 hou7 i sinn chit8 e5 cha-pou, a chiann5 kou2-chui e5 gin2-a2 chhut--lai5 an2-ni. a tak8 e5 m7 to7 kong2: “a chiah8 beh8-ge5-sou e7 senn cha-pou lah.”"
        ],
        [
          "啊這是古早的故事，有影無影這是古早人佇得講的呼。所以，今也市內的人，若生查甫的人呼，啊看見講成濟人呼，安呢去買麥牙酥，啊創紙包咧，啊提轉去食，啊毋知有影無影啦。",
          "a che si7 kou2-cha2 e5 kou3-su7, u7-iann2 bo5-iann2 che si7 kou2-cha2-lang5 ti7 teh kong2 e5 honnh. sou2-i2, chit-ma2 chhi7-lai7 e5 lang5, na7 be7 senn cha-pou e5 lang5 honnh, a khoann3-kinn3 kong2 chiann5 che7 lang5 honnh, an2-ni khi3 boe2 beh8-ge5-sou, a chhong3 choa2 pau leh, a theh8 tng2 khi3 chiah8, a m7 chai u7-iann2 bo5-iann2 lah."
        ]
      ],
      "篇名": "麥牙酥生查甫"
    }
  ]
}
