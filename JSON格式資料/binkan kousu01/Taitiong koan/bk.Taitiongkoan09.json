{
  "作者": "吳深山",
  "出版年": "1998",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "我今也擱來講一个「前世債後世還」呼，因為咱人呼，毋通想講搶會當來就好啦，你這擺予你搶來，後擺你猶然是原在愛還人啦，你當講你搶來就是你的啦。",
          "goa2 chit-ma2 koh lai5 kong2 chit8 e5 “cheng5-si3 che3 au7-se3 heng5” honnh, in-ui7 lan2 lang5 honnh, m7 thang siunn7 kong2 chhiunn2 e7-tang3 lai5 chiu7 ho2 lah, li2 chit pai2 hou7 li2 chhiunn2--lai5, au7-pai2 li2 oan5-na7 si7 goan5-chai7 ai3 heng5 lang5 lah, li2 be7-tang3 kong2 li2 chhiunn2--lai5 chiu7-si7 li2 e5 lah."
        ],
        [
          "所以因為這个故事亦干若一个勸解，亦干若是一个呼有影合無影……這就……是一个故事，參考爾啦。",
          "sou2-i2 in-ui7 chit e5 kou3-su7 iah8 ka-na7 chit8 e5 khoan3-kai2, iah8 ka-na7 si7 chit8 e5 honnh u7-iann2 kap bo5-iann2 … … che chiu7 … … si7 chit8 e5 kou3-su7, chham-kho2 nia5 lah."
        ],
        [
          "有二个翁仔某呼，伊這可能是前世搶人的啦。伊彼當陣，翁仔某一直想啦，想講：「咱安呢卜是安呢趁到這个過年，若會當趁到一百个龍仔銀到，毋知卜偌好安呢啦。」一年一年到這个過年，若會當安呢空承的有當承一百个龍仔銀毋知卜偌好安呢！",
          "u7 nng7 e5 ang-a2-bou2 honnh, i che kho2-leng5 si7 cheng5-si3 chhiunn2 lang5 e5 lah. i hit-tang-chun7, ang-a2-bou2 it-tit8 siunn7 lah, siunn7 kong2:  “lan2 an2-ni beh si7 an2-ni than3 kau3 chit e5 koe3-ni5, na7 e7-tang3 than3 kau3 chit8 pah e5 leng5-a2-gun5 kau3, m7 chai beh joa7 ho2 an2-ni lah. “ chit8 ni5 chit8 ni5 kau3 chit e5 koe3-ni5, na7 e7-tang3 an2-ni khang-sin5 e5 u7 tang3 sin5 chit8-pah e5 leng5-a2-gun5 m7 chai beh joa7 ho2 an2-ni!"
        ],
        [
          "啊所以呼到有一年，可能是猶然卜還人的時間到啊啦，呼，彼年就一百个龍仔銀，就趁有到啊，空承的承啊啦。啊承的伊……古早人就彼个枕頭就創柴釘的，釘一个彼个枕頭箱得囥這的貴重的物件安呢。囥這的金銀財寶啥，啊亦猶然做枕頭啦。所以一百个龍仔銀囥得彼枕頭內、彼枕頭箱仔內，暗時講翁仔某得睏，得講：「咱達著心願啦，咱當已經一百个龍仔銀趁到啊！」哦，啊趁到啊，啊當講講的逐个就睏去啊毋。啊睏去，講耳孔邊講聽去講：「吔，兄弟仔，咱一百个到啊，咱好來走啊呢。」啊內中有的講：「啊咱今也是卜去佗啦？」哦，啊彼个……一个就講：「啊咱就……伊這就欠……前世就欠彼个頂厝彼个做紅龜仔粿翁仔某呀，咱今也著愛走來彼予伊呀。」",
          "a sou2-i2 honnh kau3 u7 chit8 ni5, kho2-leng5 si7 oan5-na7 beh heng5--lang5 e5 si5-kan kau3-a lah, honnh, hit ni5 in chiu7 chit8-pah e5 leng5-a2-gun5, in chiu7 than3 u7 kau3 ah, khang-sin5 e5 sin5-a lah. a sin5 e5 i …… kou2-cha2-lang5 chiu7 hit e5 chim2-thau5 chiu7 chhong3 chha5 teng3--e5, teng3 chit8 e5 hit e5 chim2-thau5-siunn teh khng3 chit e5 kui3-tiong7 e5 mih8-kiann7 an2-ni. khng3 chit e5 kim-gun5-chai5-po2 siann2, a ia7 oan5-na7 choe3 chim2-thau5 lah. sou2-i2 chit8-pah e5 leng5-a2-gun5 khng3 teh he chim2-thau5-lai7, he chim2-thau5 siunn-a2-lai7, am3-si5 kong2 ang-a2-bou2 teh khun3, teh kong2: “lan2 tat8 tioh8 sim-goan7 lah, lan2 tann i2-keng chit8-pah e5 leng5-a2-gun5 than3 kau3 ah! “ ouh, a than3 kau3 ah, a tann kong2-kong2--e5 tak8 e5 chiu7 khun3 khi3--ah m7. a khun3--khi3, kong2 hinn7-khang-pinn kong2 thiann khi3 kong2: “e5, hiann-ti7-a2, lan2 chit8-pah e5 kau3 ah, lan2 ho2 lai5 chau2 ah nih. “ a lai7-tiong u7 e5 kong2: “a lan2 chit-ma2 si7 beh khi3 to2 lah? “ouh, a hit e5……chit8 e5 chiu7 kong2: “a lan2 chiu7…… i che chiu7 khiam3 …… cheng5-se3 chiu7 khiam3 hit e5 teng2-chhu3 hit e5 cho3 ang5-ku-a2-ke2 in ang-a2-bou2-ia, lan2 chit-ma2 tioh8 ai3 chau2 lai5 hia hou7 i-ia. “"
        ],
        [
          "呼，啊二翁仔某得睏，伊麼夢……得睏麼夢見聽見講安呢講，啊伊麼是仝款啊。啊天光一下起來咧，哇！枕頭箱共開開，成實一百个龍仔銀無去啊啦。",
          "honnh, a nng7 ang-a2-bou2 teh khun3, i ma7 bang7 …… teh khun3 ma7 bang7-kinn3 thiann-kinn3 kong2 an2-ni kong2, a i ma si7 kang5-khoan2-a. a thinn-kng chit8-e7 khi2--lai5 leh, oah! chim2-thau5-siunn ka7 khui-khui, chiann5-sit8 chit8-pah e5 leng5-a2-gun5 bo5--khi3-ah lah."
        ],
        [
          "啊無去，講有聽講卜去頂厝彼个……彼个做紅龜仔粿彼，啊當毋知有影抑無，咱來共看覓。啊成實一下二翁仔某相[毛^火]去共看，講彼暗抵仔落大雨，啊彼龍仔銀飛去塞住咧彼涵孔哩，煞消水，渚稠咧，啊伊才去共扒，啊扒出來就是一堆龍仔銀，啊創篩仔住彼得洗，呼，啊伊就沐土毋，啊住彼得洗，啊二翁仔某去，成實有影講看伊講伊佇彼洗彼的龍仔銀啦。啊講：「啊彼一百个龍仔銀，彼是阮翁仔某安呢，呼，趁來的，阮的希望想講趁到過年講，有一年安呢趁到過年，會當趁到空承的，會當承一百个龍仔銀安呢整整一百个安呢毋成好安呢……，啊成實達到彼个希望，啊當時睏的時，講啥卜走來恁遮，啊阮是講來看覓咧。」",
          "a bo5--khi3, in kong2 u7 thiann-kong2 beh khi3 teng2-chhu3 hit e5…… hit e5 cho3 ang5-ku-a2-ke2 hia, a tann m7 chai u7-iann2 a2 bo5, lan2 lai5 ka7 khoann3-mai7. a chiann5-sit8 chit8-e7 nng7 ang-a2-bou2 sio chhoa7 khi3 ka7 khoann3, kong2 hit am3 tu2-a2 loh8 toa7-hou7, a he leng5-a2-gun5 poe--khi3 that toa3 leh he am5-khang--lih, soah be7 siau-chui2, tu2-tiau5 leh, a i chiah khi3 ka7 pe5, a pe5--chhut-lai5 chiu7-si7 chit8 tui leng5-a2-gun5, a chhong3 thai-a2 toa3 hia teh se2, honnh, a i chiu7 bak8 thou5 m7, a toa3 hia teh se2, a in nng7 ang-a2-bou2 khi3, chiann5-sit8 u7-iann2 kong2 khoann3 i kong2 i ti7 hia se2 hit e5 leng5-a2-gun5 lah. a kong2: “a hit chit8-pah e5 leng5-a2-gun5, he si7 goan2 ang-a2-bou2 an2-ni, honnh, than3 lai5 e5, goan2 e5 hi-bong7 siunn7 kong2 than3 kau3 koe3-ni5 kong2, u7 chit8 ni5 an2-ni than3 kau3 koe3-ni5, e7-tang3 thin3 kau3 khang-sin5 e5, e7-tang3 sin5 chit8-pah e5 leng5-a2-gun5 an2-ni cheng2-cheng2 chit8-pah e5 an2-ni m7 chiann5 ho2 an2-ni……, a chiann5-sit8 tat8-kau3 hit e5 hi-bong7, a tong-si5 khun3 e5 si5, kong2 siann2 beh chau2 lai5 lin2 chia, a goan2 si7 kong2 lai5 khoann3-mai7 leh.”"
        ],
        [
          "啊彼做紅龜仔粿翁仔某猶然是真有度量啦，講：「啊，啊甲是恁趁的呼，抑無恁擱提倒轉去啦！呼，啊恁辛辛苦苦趁的，呼，啊就走來遮，恁提轉去。」啊彼陣仔才講……了解講：「啊，這安呢可能阮前世欠你呼，啊才講卜走來你遮，啊，得卜還你呼。啊當今也你卜擱予阮，阮擱提轉去，甲毋是阮的，伊麼是會擱走來呼，啊伊敢是講卜還你的就是卜還你的啦呼，阮擱提轉去麼無效，阮無愛愛。」啊當這二个做紅龜仔粿這二个翁仔某講：「啊！啊若甲是安呢你當無愛，抑無下晝住得予阮請啦，我辦一桌仔酒請你安呢啦。」呼，啊才自安呢講：「啊好啦。」就住伊彼食晝。",
          "a he cho3 ang5-ku-a2-ke2 in ang-a2-bou2 oan5-na7 si7 chin u7 tou7-liong7 lah, in kong2: “a, a kah si7 lin2 than3 e5 honnh, a2 bo5 lin2 koh theh8 to3-tng2 khi3 lah! honnh, a lin2 sin-sin-khou2-khou2 than3--e5, honnh, a in chiu7 chau2 lai5 chia, lin2 theh8--tng2-khi3. “a hit-chun7-a2 in chiah kong2…… liau2-kai2 kong2: “a, che an2-ni kho2-leng5 goan2 cheng5-si3 khiam3 li2 honnh, a chiah kong2 beh chau2 lai5 li2 chia, a, teh beh heng5 li2 honnh. a tann chit-ma2 li2 beh koh hou7 goan2, goan2 koh theh8--tng2-khi3, kah m7 si7 goan2 e5, i ma7 si7 e7 koh chau2--lai5 honnh, a i kann2 si7 kong2 beh heng5 li2 e5 chiu7-si7 beh heng5 li2 e5 lah honnh, goan2 koh theh8--tng2-khi3 ma7 bo5-hau7, goan2 bo5-ai3 ai3. “a tann in chit nng7 e5 cho3 ang5-ku-a2-ke2 chit nng7 e5 ang-a2-bou2 kong2: “ah! a na7 kah-si7 an2-ni li2 tong3 bo5-ai3, a bo5 e7-tau3 toa3 teh hou7 gun2 chhiann2 lah, goa2 pan7 chit8 toh-a2 chiu2 chhiann2 li2 an2-ni lah. “honnh, a chiah chu7 an-ni kong2: “a ho2 lah. “ chiu7 toa3 i hia chiah8-tau3."
        ],
        [
          "食飽晝，啊伊這查甫的有啉燒酒，查某的無啉咧，燒酒啉到醉行咧，想講當伊卜轉去，哦，查某的卜保護翁轉去麼毋知有法度抑無啊。啊這二个，做粿的這二个翁仔某想講：「抑無我總是倩一頂轎予恁坐轉去啦。」呼，啊順續偷……紅龜呼，卜做紅龜的時，一个紅龜包一个龍仔銀，呼，一个紅龜包一个，啊二个卜予二翁仔某一人一个安呢。啊結果呼，食煞卜轉去，彼二个紅龜自安呢提予，講：「這二个紅龜提轉去，恁二个提去，通枵的時通好吃點心啦。」",
          "chiah8-pa2 tau3, a i che cha-pou e5 u7 lim sio-chiu2, cha-bou2 e5 bo5 lim leh, sio-chiu2 lim tioh8 chui3 be7 kiann5 leh, siunn7 kong2 tong i beh tng2--khi3, ouh, cha-bou2 e5 beh po2-hou7 in ang tng2--khi3 ma7 m7 chai u7 hoat-tou7 a2 bo5--ah. a chit nng7 e5, choe3 ke2 e5 chit nng7 e5 ang-a2-bou2 siunn7 kong2:  “a2 bo5 goa2 chong2-si7 chhiann3 chit8 teng2 kio7 hou7 lin2 che7--tng2-khi3 lah. “honnh, a sun7-soa3 thau …… ang5-ku honnh, beh choe3 ang5-ku e5 si5, chit8 e5 ang5-ku pau chit8 e5 leng5-a2-gun5, honnh, chit8 e5 ang5-ku pau chit8 e5, a nng7 e5 beh hou7 in nng7 ang-a2-bou2 chit8 lang5 chit8 e5 an2-ni. a kiat-ko2 honnh, chiah8 soah beh tng2--khi3, hit nng7 e5 ang5-ku chu7 an2-ni theh8 hou7 in, kong2: “chit nng7 e5 ang5-ku theh8--tng2-khi3, lin2 nng7 e5 theh8--khi3, thang iau e5 si5 thang ho2 chiah8 tiam2-sim lah. “"
        ],
        [
          "啊提轉去了後，彼扛轎的共扛到厝，啊這二翁仔某講，彼翁講：「啊，這二个紅龜呼，啊當予恁呰辛苦安呢，擱安呢共我扛來到位安呢，無，這二个予恁食點心啦。」啊彼二个扛轎的就共接受去，二人一人分一个，分一个轉去。啊轉去，伊彼扛轎的講：「啊！當都冷去啊，冇确确啊，無咱來叫彼个炊粿的，擱來共咱烘予燒才來食安呢。」啊擱提去卜叫伊烘，叫伊擱炊予軟安呢。",
          "a theh8--tng2-khi3 liau2-au7, he kng-kio7 e5 ka7 kng kau3 chhu3, a in chit nng7 ang-a2-bou2 kong2, in he ang kong2: “a, chit nng7 e5 ang5-ku honnh, a tann hou7 lin2 chiah sin-khou2 an2-ni, koh an2-ni ka7 goa2 kng lai5 kau3-ui7 an2-ni, bo5, chit nng7 e5 hou7 lin2 chiah8 tiam2-sim lah. “a hit nng7 e5 kng-kio7--e5 chiu7 ka7 chiap-siu7 khi3, in nng7 lang5 chit8 lang5 pun chit8 e5, pun chit8 e5 tng2--khi3. a tng2--khi3, i he kng-kio7--e5 kong2: “ah! tann to leng2--khi3--ah, teng7-khok-khok ah, bo5 lan2 lai5 kio3 hit e5 chhoe-koe2 e5, koh lai5 ka7 lan2 hang hou7 sio chiah lai5 chiah8 an2-ni. “a koh theh8 khi3 beh kio3 i hang, kio3 i koh chhoe hou7 nng2 an2-ni."
        ],
        [
          "哇，啊翁仔某想講：「當含二十箍卜予，包囥得粿卜予，無才調通得啊，啊擱提予扛轎的，啊當這……」伊自安呢提彼號無包錢的予彼二个扛轎的啦。啊伊算講整整一百兩銀攏，一百个龍仔銀攏伊收倒轉去就著啦。算講伊前世債務後世還，就是講著應該，著安呢還啦。",
          "oah, a in ang-a2-bou2 siunn7 kong2:  “tann kam5 ji7-chap8 khou beh hou7 in, pau khng3 teh koe2 beh hou7 in, bo5 chai5-tiau7 thang teh ah, a in koh theh8 hou7 kng-kio7--e5, a tann che……” i chu7 an2-ni theh8 hit ho7 bo5 pau chinn5 e5 hou7 he nng7 e5 kng-kio7 e5 lah. a i sng3 kong2 cheng2-cheng2 chit8-pah niu2 gun5 long2, chit8-pah e5 leng5-a2-gun5 long2 i siu to3-tng2 khi3 chiu7 tioh8 lah. sng3 kong2 i cheng5-si3 che3-bu7 au7-se3 heng5, chiu7-si7 kong2 tioh8 eng-kai, tioh8 an-ni heng5 lah."
        ],
        [
          "啊所以講咱人呼，毋通想講搶會當來就好啦，你今也搶會當來，後擺猶然著愛還人啦。",
          "a sou2-i2 kong2 lan2 lang5 honnh, m7 thang siunn7 kong2 chhiunn2 e7-tang3 lai5 chiu7 ho2 lah, li2 chit-ma2 chhiunn2 e7 tang3 lai5, au7-pai2 oan5-na7 tioh8-ai3 heng5--lang5 lah."
        ]
      ],
      "篇名": "前世債後世還"
    }
  ]
}
