{
  "作者": "陳黃彩鑾",
  "出版年": "1994",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "古早呼，有一个員外查某子真[敖^力]做詩句，每工就是佇teh繡房挑花刺繡啦，啊若這个黃昏的時就唸講：「尖脚秀才，日落黃昏你就來，一點紅花君採去」。",
          "kou2-cha2 honnh, u7 chit8 e5 oan5-goe7 cha-bou2-kiann2 chin gau5 choe3 si-ku3, moe2-kang chiu7-si7 ti7 teh siu3-pang5 thio-hoe chhiah-siu3 lah, a na7 chit e5 hong5-hun e5 si5 chiu7 liam7 kong2: “chiam kha siu3-chai5, jit8-loh8 hong5-hun li2 chiu7 lai5, chit8 tiam2 ang5 hoe kun chhai2 khi3” ."
        ],
        [
          "啊有一工擱得唸的時，兄嫂抵仔來到伊的繡房仔口聽著講：「哎喲！啊阮小姑那會講彼種的話？做這種見笑的代誌？」chuann5去共大家講啦。大家講：「敢成實有影？無，咱明仔載呼，若黃昏的時，咱擱來共聽看覓」",
          "a u7 chit8 kang koh teh liam7 e5 si5, in hiann-so2 tu2-a2 lai5-kau3 i e5 siu3-pang5-a2 khau2 thiann tioh8 kong2: “ai3-ioh! a goan2 sio2-kou na2 e7 kong2 hit chiong2 e5 oe7? choe3 chit chiong2 be7 kian3-siau3 e5 tai7-chi3?”choann5khi3 ka7 in tai7-ke kang2 lah. in tai7-ke kong2: “kam2 chiann5-sit8 u7 iann2? bo5, lan2 bin5-a2-chai3 honnh, na7 hong5-hun e5 si5, lan2 koh lai5 ka7 thiann khoann3-mai7”"
        ],
        [
          "啊成實有影，彼个黃昏的時來到房間仔口，又擱得唸講：「尖脚秀才，日落黃昏你就來，一點紅花君採去」。哦，彼陣啊就氣起來，共查某囝仔拍門，講叫伊開門，查某囝仔就共開！伊就入去，講：「啊你做這種見笑的代誌，你敢對你阿爹會當過？」伊講：「我無做啥代誌啦！」伊講：「抑無你就得唸講尖脚秀才？」伊講：「阿娘，我毋是有做歹代誌啦，就是講蚊共我叮，我唸講『尖脚秀才，日落黃昏你就來』，就是血予[口+束]去，我講『一點紅花君採去』，就是得做詩句毋是得做歹代誌啦。」",
          "a chiann5-sit8 u7-iann2, hit e5 hong5-hun e5 si5 lai5 kau3 pang5-keng-a2 khau2, iu7 koh teh liam7 kong2: “chiam kha siu3-chai5, jit8-loh8 hong5-hun li2 chiu7 lai5, chit tiam2 ang5 hoe kun chhai2 khi3” . ouh, hit chun7-a2 chiu7 khi3--khi2-lai5, ka7 in cha-bou2-gin2-a2 phah mng5, kong2 kio3 i khui-mng5, in cha-bou2-gin2-a2 chiu7 ka7 khui! i chiu7 jip8--khi3, kong2: “a li2 choe3 chit chiong2 be7 kian3-siau3 e5 tai7-chi3, li2 kam2 tui3 li2 a-tia e7 tang3 ke3?”  i kong2: “goa2 bo5 cho3 siann2 tai7-chi3 lah!” i kong2: “Ia7 bo5 li2 chiu7 teh liam7 kong2 chiam kha siu3-chai5?” i kong2: “a-nia5, goa2 m7 si7 u7 cho3 phainn2 tai7-chi3 lah, chiu7-si7 kong2 bang2 ka7 goa2 teng3, goa2 liam7 kong2 “chiam kha siu3-chai5, jit8-loh8 hong5-hun li2 chiu7 lai5” , chiu7-si7 huih hou7 suh khi3, goa2 kong2 “chit8 tiam2 ang5 hoe kun chhai2 khi3” , chiu7-si7 teh choe3 si-ku3 m7 si7 teh cho3 phainn2 tai7-chi3 lah.”"
        ]
      ],
      "篇名": "巧查某子"
    }
  ]
}
