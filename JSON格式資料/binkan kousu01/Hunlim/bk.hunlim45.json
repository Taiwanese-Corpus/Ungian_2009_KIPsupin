{
  "作者": "林義通",
  "出版年": "2001",
  "出版者": "雲林縣文化局",
  "文類": "民間故事",
  "書名": "雲林縣民間文學集6—閩南語故事集（三）",
  "書寫系統": "漢羅",
  "資料": [
    {
      "段": [
        [
          "這包公講「救蟲救人」這條故事，是宋朝時陣有一个姓黃的叫黃員外。彼日仔水災，划船仔出去外口彳亍。去外口遊賞水，那麼就抵著一隻蝶仔，蝶仔跋住水底，彼黃員外就講：「啊，黃生仔，你去共彼隻蝶仔共挎起來，囥佇咱船底呼，予伊通乾，較koa3才予伊……放伊去。」",
          "Che Pau-kong kong2 “kiu3 thang5 mai3 kiu3 lang5” chit tiau5 kou3-su7, si7 Song3-tiau5 si5-chun7 u7 chit8 e5 senn3 Ng5 e5 kio3 Ng5 goan5-goe7. Hit jit8-a2 chui2-chai, ko3 chun5-a2 chhut khi3 goa7-khau2 chhit-tho5. Khi3 goa7-khau2 iu5-siunn2 chui2, na2-mou to7 tu2 tioh8 chit8 chiah iah8-a2, iah8-a2 poah8 toa3 chui2-te2, he Ng5 goan5-goe7 to7 kong2: “Ah, Ng5 Seng-a2, li2 khi3 ka7 hit chiah iah8-a2 ka7 kou--khi2-lai5, khng3 ti7 lan2 chun5-te2 honn3, hou7 i thang ta, khah koa3 chiah hou7 i...... pang3 i khi3.”"
        ],
        [
          "Ah koh划無偌遠，就抵著一隻烏鴉，亦是跋住水底，這水災的時陣啊，免不了是有颱風、大水。那麼這隻烏鴉跋住水底，黃員外就叫阿生仔講：「你去，你彼隻鳥仔你共潦起來囥，囥著呼，予伊較koa3身軀若乾，予伊去……放生去。」",
          "Ah koh ko3 bo5 joa7 hng7, to7 tu2 tioh8 chit8 chiah ou-a, ia7 si7 poah8 toa3 chui2-te2, che chui2-chai e5 si5-chun7 ah, bian2-put-liau2 si7 u7 thai-hong, toa7-chui2. Na2-mou chit chiah ou-a poah8 toa3 chui2-te2, Ng5 goan5-goe7 to7 kio3 A-seng-a2 kong2: “Li2 khi3, li2 hit chiah chiau2-a2 li2 ka7 liau5 khi2 lai5 khng3, khng3 tioh8 honn3, hou7 i khah koa3 sin-khu na7 ta, hou7 i khi3...... pang3-seng khi3.”"
        ],
        [
          "安呢無偌遠，就看著一个人，這个人姓馮，名叫雄，叫做馮雄。摔佇這水底哦，啊死未死，黃員外：「趕緊咧！趕緊咧！家僮的緊對彼共救起來哦！毋通予伊水浸死去。」就共救起來，救起來囥住船底。等到船轉去到厝，黃員外講：「當好啊，今也來到我厝啊呼，你亦明仔載才轉去啦呼。那麼我呼這厝內底亦無講……缺到一个碗合一雙箸啦呼。予你食二頓啊，明仔載你才轉去。」",
          "An2-ne bo5 joa7 hng7, to7 khoann3 tioh8 chit8 e5 lang5, chit e5 lang5 senn3 Pang5, mia5 kio3 Hiong5, kio3-cho3 Pang5 Hiong5. Siak ti7 che chui2-te2 ouh, ah si2 boe7 si2, Ng5 goan5-goe7: “Koann2-kin2 leh! Koann2-kin2 leh! Ka-tong5 e5 kin2 tui3 he ka7 kiu3--khi2-lai5 ouh! M7-thang hou7 i chui2 chim3 si2--khi3.” To7 ka7 kiu3--khi2-lai5, kiu3--khi2-lai5 khng3 toa3 chun5-te2. Tan2 kau3 chun5 tng2 khi3 kau3 chhu3, Ng5 goan5-goe7 kong2: “Tann ho2 ah, chit-ma2 lai5 kau3 goa2 chhu3 ah honn3, li2 ia7 bin5-a2-chai3 chiah tng2--khi3 lah honn3. Na2-mou goa2 honn3 che chhu3 lai7-te2 ia7 bo5 kong2...... be7 khoeh kau3 chit8 e5 oann2 kap chit8 siang ti7 lah honn3. Hou7 li2 chiah8 nng7 tng3 ah, bin5-a2-chai3 li2 chiah tng2--khi3.”"
        ],
        [
          "這馮雄呢，是一个無家可歸的人，就講：「啊，老先生啊，我當予水流到遮，流來到遮，我亦無厝通企起。您住遮……您是毋是有缺欠小工抑是啥呼？安呢我呼住遮共您做一个工，做一个家僮亦好啦。厝內有啥物擔水呼、破柴啥……逐項攏好啦。予我共您鬥做。」彼黃員外聽著：「哇～你這个人講話安呢赫細膩！好啦，就共你留teh。」留teh呢，佇厝內。一日仔黃員外就叫伊講呼：「亦毋免你擔柴合破柴、擔水啦呼，你一日仔摻我的囝仔二个人去四界罔行啦呼。四界看有啥，若該當您公子有啥物危險的，你好共保護、保護啦呼。」講：「好。」",
          "Che Pang5 Hiong5 neh, si7 chit8 e5 bo5 ka kho2-kui e5 lang5, to7 kong2: “Ah, lau7-sian-sinn ah, goa2 tann hou7 chui2 lau5 kau3 chia, lau5 lai5 kau3 chia, goa2 ia7 bo5 chhu3 thang khia7-khi2. Lin2 toa3 chia...... lin2 si7 m7 si7 u7 khoeh-khiam3 sio2-kang iah si7 siann2 honn3? An2-ne goa2 honn3 toa3 chia ka7 lin2 cho3 chit8 e5 kang, cho3 chit8 e5 ka-tong5 ia7 ho2 lah. Chhu3-lai7 u7 siann2-mih tann-chui2 honn3, phoa3-chha5 siann2...... tak8-hang7 long2 ho2 lah. Hou7 goa2 ka7 lin2 tau3 cho3.” He Ng5 goan5-goe7 thiann tioh8: “Oah~ li2 chit e5 lang5 kong2-oe7 an2-ne hiah se3-ji7! Ho2 lah, to7 ka7 li2 lau5 teh.” Lau5 teh neh, ti7 chhu3-lai7. Chit8 jit8-a2 Ng5 goan5-goe7 to7 kio3 i kong2 honn3: “Ia7 m7 bian2 li2 tann-chha5 kap phoa3-chha5, tann-chui2 lah honn3, li2 chit8 jit8-a2 chham goa2 e5 gin2-a2 nng7 e5 lang5 khi3 si3-ke3 bong2 kiann5 lah honn3. Si3-ke3 khoann3 u7 siann2, na7 kai-tong lin2 kong-chu2 u7 siann2-mih gui5-hiam2 e5, li2 ho2 ka7 po2-hou7, po2-hou7 lah honn3.” Kong2: “Ho2.”"
        ],
        [
          "咱今也來講這隻蝶仔啦，彼就成精啦呼。成精啦呢，去到人彼京城呼，對這个皇帝的查某子，就共伊mi7-hu7拍[心+卯]去。拍[心+卯]去呢，公主娘娘佇宮內就變成昏昏不醒。昏昏不醒的時陣啊，人啊朝廷出告示。出告示啊，講呼：「若會使醫著伊的查某子共伊醫好啊，這个人就通招駙馬。」那這隻蝶仔呢，伊就有一粒寶珠，這粒寶珠呢，伊就提來黃生老父仔講呼：「你囝仔今也予伊teng2 che7 oan5-a2啦，呼，做駙馬。」講這奇怪，這黃員外，半信不疑啊。擱有提一粒寶珠，你毋相信麼猶擱有提一粒寶珠來囥住桌頂。「啊，好！」",
          "Lan2 chit-ma2 lai5 kong2 chit chiah iah8-a2 lah, he to7 seng5-chiann lah honn3. Seng5-chiann lah neh, khi3 kau3 lang5 he kiann-siann5 honn3, tui3 chit e5 hong5-te3 e5 cha-bou2-kiann2, to7 ka7 i mi7-hu7 phah gong5 khi3. phah gong5 khi3 neh, kong-chu2 niu5-niu5 ti7 kiong-lai7 to7 pian3-seng5 hun-hun put-chhenn2. Hun-hun put-chhenn2 e5 si5-chun7 ah, lang5 ah tiau5-teng5 chhut ko3-si7. Chhut ko3-si7 ah, kong2 honn3: “Na7 e7-sai2 i tioh8 i e5 cha-bou2-kiann2 ka7 i i-ho2 ah, chit e5 lang5 to7 thang chio hu7-ma2.” Na2 che chiah iah8-a2 neh, i to7 u7 chit8 liap8 po2-chu, chit liap8 po2-chu neh, i to7 theh8 lai5 Ng5 Seng in lau7-pe7-a2 kong2 honn3: “Li2 gin2-a2 chit-ma2 hou7 i teng2 che7 oan5-a2 lah, honn3, cho3 hu7-ma2.” Kong2 che ki5-koai3, che Ng5 goan5-goe7, poann3-sin3 put-gi5 ah. Koh u7 theh8 chit8 liap8 po2-chu, li2 m7 siong-sin3 ma7 iau2-koh u7 theh8 chit8 liap8 po2-chu lai5 khng3 toa3 toh-teng2. “Ah, ho2!”"
        ],
        [
          "第二日就叫伊的子講呼：「你摻馮雄仔呼，去內底玉環、珠寶……少齎錢，路上若無錢好開，珠寶提去賣呢較有錢。」啊二个人就上京。上京去，這馮雄佇半路上……聽著伊這員外安呢共伊的子講的話，伊就知影啊。行到半路呢，就共伊捙落去崁腳，準備卜共伊害死。準備卜共害死去，捙落崁腳去呢，這隻猴呢，猴伊會捌青草，才擱去摳青草來糊，救黃生一條性命。",
          "Te7-ji7 jit8 to7 kio3 i e5 kiann2 kong2 honn3: “Li2 chham Pang5 Hiong5-a2 honn3, khi3 lai7-te2 giok8-khoan5, chu-po2...... chio2 chah chinn5, lou7 siong7 na7 bo5 chinn5 ho2 khai, chu-po2 theh8 khi3 be7 neh khah u7 chinn5.” Ah nng7 e5 lang5 to7 chiunn7-kiann. Chiunn7-kiann khi3, che Pang5 Hiong5 ti7 poann3-lou7 siong7...... thiann tioh8 i che goan5-goe7 an2-ne ka7 i e5 kiann2 kong2 e5 oe7, i to7 chai-iann2 ah. Kiann5 kau3 poann3-lou7 neh, to7 ka7 i chhia loh8 khi3 kham3-kha, chun2-pi7 beh ka7 i hai7-si2. Chun2-pi7 beh ka7 hai7-si2 khi3, chhia loh8 kham3-kha khi3 neh, chit chiah kau5 neh, kau5 i e7 bat chhenn-chhau2, chiah koh khi3 khau chhenn-chhau2 lai5 kou5, kiu3 Ng5 Seng chit8 tiau5 senn3-mia7."
        ],
        [
          "來這黃生一下來錢亦無啊，予馮雄提到清氣清氣啊；啊好好好好：「你這个……安呢啥知影我安呢卜來摻你來上京，你就安呢卜共我害死去。好咧這隻猴呼來救我這條命，啊若無呼，我就已經是死去爾。」",
          "Lai5 che Ng5 Seng chit8-e7 lai5 chinn5 ia7 bo5 ah, hou7 Pang5 Hiong5 theh8 kah chheng-khi3 chheng-khi3 ah; ah ho2 ho2 ho2 ho2: “Li2 chit e5...... an2-ne siann2 chai-iann2 goa2 an2-ne beh lai5 chham li2 lai5 chiunn7-kiann, li2 to7 an2-ne beh ka7 goa2 hai7-si2 khi3. Ho2 leh chit chiah kau5 honn3 lai5 kiu3 goa2 chit tiau5 mia7, ah na7 bo5 honn3, goa2 to7 i2-keng si7 si2--khi3 nia5.”"
        ],
        [
          "呼，那這个馮雄到朝廷去，提彼粒寶珠呢，去醫這个公主娘娘咧。這麼是彼隻蝶仔放的毒來害這个公主娘娘的哩啊，伊這粒寶珠就提予伊啊，啊身軀共捋捋咧，當就無病啊，就好啊。呼，這个馮雄就招為駙馬。招為駙馬呢，遮到這个前段話就共講到遮為止。",
          "Honn3, na2 chit e5 Pang5 Hiong5 kau3 tiau5-teng5 khi3, theh8 hit liap8 po2-chu neh, khi3 i chit e5 kong-chu2 niu5-niu5 leh. Che ma7 si7 hit chiah iah8-a2 pang3 e5 tok8 lai5 hai7 chit e5 kong-chu2 niu5-niu5 e5 lih ah, i chit liap8 po2-chu to7 theh8 hou7 i ah, ah sin-khu ka7 loah8-loah8 leh, tann to7 bo5 penn7 ah, to7 ho2 ah. Honn3, chit e5 Pang5 Hiong5 to7 chio ui5 hu7-ma2. Chio ui5 hu7-ma2 neh, chia kau3 chit e5 cheng5 toann7 oe7 to7 ka7 kong2 kau3 chia ui5-chi2."
        ],
        [
          "彼日仔抵著包公出巡。包公出巡的時陣啊，這个烏鴉合這个猴，就趕來合這隻蝶仔呼，來包公的轎前哦，號做叫冤安呢就著啦。彼黃生呢流浪到足悽慘e5呢，做乞食啊。蝶仔就去共托夢，講：「明仔早呼，包公對遮過，啊你住咧路睏，阮自然有辦法救你。」黃生走去睏佇路e5，包公行對彼過。這蝶仔囉、烏鴉囉攏來去轎腳彼，老猴彼轎篙就共[審+力]、共伊搖。包公才講：「好啦，應該頭前彼有啥物代誌，老包替你做主。」呼，去到頭前，抵著黃生，看著黃生：「你當這、這、這有啥物冤枉？你當穿這破衫……你叫我卜安怎問你？安怎講？」黃生就講：「大人啊，我呼是佗一省佗一縣，講啥員外的子，彼日摻我的家僮啊，卜上朝來救公主。啊結果我的一粒寶珠予我的家僮共我搶去，啊共我捙落去崁腳，有一隻猴去救我的命，擱尋青草予我食，食好呼，我才擱做乞食來到京城。來到京城，我當就上無天，下無路。你卜叫我卜對佗去？叫我卜睏住佗落去？我都無路通顧厝！」老包才講：「我是老包，所有的代誌你共我講，我自然有法度替你來辦。」這黃生才講：「馮雄呼，伊這是假駙馬，我有一粒寶珠卜來救公主，安怎樣……安怎樣……」",
          "Hit jit8-a2 tu2 tioh8 Pau-kong chhut-sun5. Pau-kong chhut-sun5 e5 si5-chun7 ah, chit e5 ou-a kap chit e5 kau5, to7 koann2 lai5 kap chit chiah iah8-a2 honn3, lai5 Pau-kong e5 kio7-cheng5 ouh, ho7-cho3 kio3-oan an2-ne to7 tioh8 lah. He Ng5 Seng neh liu5-long7 kau3 chiok chhinn-chham2 e5 neh, cho3 khit-chiah8 ah. Iah8-a2 to7 khi3 ka7 thok-bang7, kong2: “Bin5-a2-chai2 honn3, Pau-kong tui3 chia koe3, ah li2 toa3 leh lou7 khun3, goan2 chu7-jian5 u7 pan7-hoat kiu3 li2.” Ng5 Seng chau2 khi3 khun3 ti7 lou7 e5, Pau-kong kiann5 tui3 hia koe3. Che iah8-a2 loh, ou-a loh long2 lai5-khi3 kio7-kha hia, lau7-kau5 he kio7-ko to7 ka7 sim3, ka7 i io5. Pau-kong chiah kong2: “Ho2 lah, eng-kai thau5-cheng5 hia u7 siann2-mih tai7-chi3, Lau2-pau the3 li2 cho3-chu2.” Honn3, khi3 kau3 thau5-cheng5, tu2 tioh8 Ng5 Seng, khoann3 tioh8 Ng5 Seng: “Li2 tann che, che, che u7 siann2-mih oan-ong2? Li2 tann chheng7 che phoa3-sann...... li2 kio3 goa2 beh an2-choann2 mng7 li2? An2-choann2 kong2?” Ng5 Seng to7 kong2: “Tai7-jin5 ah, goa2 honn3 si7 toh chit8 seng2 toh chit8 koan7, kong2 siann2 goan5-goe7 e5 kiann2, hit jit8 chham goa2 e5 ka-tong5 ah, beh chiunn7-tiau5 lai5 kiu3 kong-chu2. Ah kiat-ko2 goa2 e5 chit8 liap8 po2-chu hou7 goa2 e5 ka-tong5 ka7 goa2 chhiunn2 khi3, ah ka7 goa2 chhia loh8 khi3 kham3-kha, u7 chit8 chiah kau5 khi3 kiu3 goa2 e5 mia7, koh chhoe7 chhenn-chhau2 hou7 goa2 chiah8, chiah8 ho2 honn3, goa2 chiah koh cho3 khit-chiah8 lai5 kau3 kiann-siann5. Lai5 kau3 kiann-siann5, goa2 tann to7 chiunn7 bo5 thinn, ha7 bo5 lou7. Li2 beh kio3 goa2 beh tui3 toh khi3? Kio3 goa2 beh khun3 toa3 toh-loh8 khi3? Goa2 to bo5 lou7 thang kou3-chhu3!” Lau2-pau chiah kong2: “Goa2 si7 Lau2-pau, sou2-u7 e5 tai7-chi3 li2 ka7 goa2 kong2, goa2 chu7-jian5 u7 hoat-tou7 the3 li2 lai5 pan7.” Che Ng5 Seng chiah kong2: “Pang5 Hiong5 honn3, i che si7 ke2-hu7-ma2, goa2 u7 chit8 liap8 po2-chu beh lai5 kiu3 kong-chu2, an2-choann2-iunn7...... an2-choann2-iunn7......”"
        ],
        [
          "啊，伊這个故事呼，就是合宋朝的時陣，陳世美的故事差不多。",
          "Ah, i chit e5 kou3-su7 honn3, to7 si7 kap Song3-tiau5 e5 si5-chun7, Tan5 Se3-bi2 e5 kou3-su7 chha-put-to."
        ],
        [
          "啊彼暗，包公呼就請馮雄過府來，請駙馬公啉酒。請駙馬公啉酒的時陣，包公想卜就無愛攢，攢一个碗公舀一碗水來予馮雄。老包家己是一个酒杯，馮雄的用一个碗公。馮雄一下提起來一嚊就水！啊水毋，這才囥落來。老包來請駙馬公啉酒，這馮雄一聽咧：「包大人啊，這呼是水啦！」包公就講：「哎呀！駙馬公，我聽著你較早呼，會使啉一江的水啊(這就是講伊跋落溪底)。啊今仔日連這一碗你就無才調啉？」馮雄就講：「此話怎講？」伊講：「你卡早的時陣啊，有啥物人救你？你佇水底……hannh，後來黃生一粒寶珠予你提來佇朝廷，今仔日你做駙馬！你今仔日從實共我招來！無招來呼……」彼一招到清楚彼个時陣，這个包公伊就這龍頭鍘呼，龍頭鍘就是刣這大官，呼，狗頭斬就是斬這个百姓的。好，現場爾：「這个，頭殼先共斬掉！」口供招清楚，啊夾過黃生擱得著一个空殼駙馬。啊這个駙馬，以前就皇帝的查某子，這會使嫁一擺，用得再嫁二擺。這就是佇遮一个小小的故事。",
          "Ah hit am3, Pau-kong honn3 to7 chhiann2 Pang5 Hiong5 koe3 hu2 lai5, chhiann2 hu7-ma2-kong lim-chiu2. Chhiann2 hu7-ma2-kong lim-chiu2 e5 si5-chun7, Pau-kong siunn7 beh to7 bo5-ai3 chhoan5, chhoan5 chit8 e5 oann2-kong iunn2 chit8 oann2 chui2 lai5 hou7 Pang5 Hiong5. Lau2-pau ka-ti7 si7 chit8 e5 chiu2-poe, Pang5 Hiong5 e5 eng7 chit8 e5 oann2-kong. Pang5 Hiong5 chit8-e7 theh8 khi2 lai5 chit8 phinn7 to7 chui2! Ah chui2 m7, che chiah khng3--loh8-lai5. Lau2-pau lai5 chhiann2 hu7-ma2-kong lim-chiu2, che Pang5 Hiong5 chit8 thiann leh: “Pau tai7-jin5 ah, che honn3 si7 chui2 lah!” Pau-kong to7 kong2: “Aih-iah! Hu7-ma2-kong, goa2 thiann tioh8 li2 khah-cha2 honn3, e7-sai2 lim chit8 kang e5 chui2 ah (che to7 si7 kong2 i poah8 loh8 khe-te2). Ah kin-a2-jit8 lian5 che chit8 oann2 li2 to7 bo5 chai5-tiau7 lim?” Pang5 Hiong5 to7 kong2: “Chhu2 oe7 choann2 kong2?” I kong2: “Li2 khah-cha2 e5 si5-chun7 ah, u7 siann2-mih lang5 kiu3 li2? Li2 ti7 chui2-te2...... hannh, au7-lai5 Ng5 Seng chit8 liap8 po2-chu hou7 li2 theh8 lai5 ti7 tiau5-teng5, kin-a2-jit8 li2 cho3 hu7-ma2! Li2 kin-a2-jit8 chiong5-sit8 ka7 goa2 chiau lai5! Bo5 chiau lai5 honn3......” He chit8 chiau kah chheng-chho2 hit e5 si5-chun7, chit e5 Pau-kong i to7 che liong5-thau5-chah8 honn3, liong5-thau5-chah8 to7 si7 thai5 che toa7-koann, honn3, kau2-thau5-cham2 to7 si7 cham2 chit e5 peh-senn3 e5. Ho2, hian7-tiunn5 nia5: “Chit e5, thau5-khak seng ka7 cham2 tiau7!” Khau2-keng chiau chheng-chho2, ah giap koe3 Ng5 Seng koh tit tioh8 chit8 e5 khang-khak hu7-ma2. Ah chit e5 hu7-ma2, i2-cheng5 to7 hong5-te3 e5 cha-bou2-kiann2, che e7-sai2 ke3 chit8 pai2, be7-eng7-tit chai3-ke3 nng7 pai2. Che to7 si7 ti7 chia chit8 e5 sio2-sio2 e5 kou3-su7."
        ]
      ],
      "篇名": "救蟲mai3救人"
    }
  ]
}
