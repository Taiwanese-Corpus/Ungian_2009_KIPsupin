{
  "作者": "程李石螺",
  "出版年": "1998",
  "出版者": "雲林縣文化局",
  "文類": "民間故事",
  "書名": "雲林縣民間文學集1—閩南語故事集（一）",
  "書寫系統": "漢羅",
  "資料": [
    {
      "段": [
        [
          "水雞土仔你就伊頭仔是三个查某子攏嫁去啊啦呼，啊彼第三的落尾嫁啦，講：「阮亦毋招亦無嫁，阮卜留咧嫁皇帝。」啊伊落尾去嫁，嫁一个水雞土仔，水雞土仔掠水雞啦。",
          "Chui2-ke-thou2-a2 li2 to7 i thau5-a2 si7 sann e5 cha-bou2-kiann2 long2 ke3 khi3 ah lah honn3, ah he te7-sann-e5 lou7-boe2 ke3 lah, kong2: “Goan2 ia7 m7 chio ia7 bo5 ke3, goan2 beh lau5 leh ke3 hong5-te3.” Ah i lou7-boe2 khi3 ke3, ke3 chit8 e5 Chui2-ke-thou2-a2, Chui2-ke-thou2-a2 liah8 chui2-ke lah."
        ],
        [
          "啊掠水雞，講丈人得做生日啦呼，啊講去看著一隻蟾蜍啦呼，啊蟾蜍直直跳、直直跳、直直跳，跳彼咱庄腳有彼林投，啊佇彼跳，啊伊逮伊入去啦。啊入去講，「慢且」土地公伯仔講：「慢且、慢且，這財毋是你的哦，這財是李門鏲的哦。」啊伊問講：「啊當卜佗位尋一个李門鏲？」",
          "Ah liah8 chui2-ke, kong2 in tiunn7-lang5 teh cho3 senn-jit8 lah honn3, ah kong2 khi3 khoann3 tioh8 chit8 chiah chiunn5-chi5 lah honn3, ah chiunn5-chi5 tit8-tit8 thiau3, tit8-tit8 thiau3, tit8-tit8 thiau3, thiau3 he lan2 chng-kha u7 he na5-tau5, ah ti7 hia thiau3, ah i toe3 i jip8--khi3 lah. Ah jip8 khi3 kong2, “ban7-chhiann2” thou2-te7-kong peh-a2 kong2: “Ban7-chhiann2, ban7-chhiann2, che chai5 m7 si7 li2 e5 ou5, che chai5 si7 Li2 Mng5-khian e5 ou5.” Ah i mng7 kong2: “Ah tann beh toh-ui7 chhoe7 chit8 e5 Li2 Mng5-khian?”"
        ],
        [
          "啊抵好丈人得做生日，啊伊抱彼个囝仔轉去，猶未號名，猶未號名。「啊當是呼…安呢哭歸晡，來予阿公抱，阿公抱。」啊自安呢去共伊抱去，啊抵好去較早咱庄腳人有二扇的門通關呼，啊關，啊有彼二个門鏲毋呼，啊講：「抑無水雞土仔姓李啦，抑無號做『李門鏲』啦。」",
          "Ah tu2-ho2 in tiunn7-lang5 teh cho3 senn-jit8, ah i pho7 hit e5 gin2-a2 tng2--khi3, iau2-boe7 ho7-mia5, iau2-boe7 ho7-mia5. “Ah tann si7 honn3…an2-ne khau3 kui-pou, lai5 hou7 a-kong pho7, a-kong pho7.” Ah chu7 an2-ne khi3 ka7 i pho7 khi3, ah tu2-ho2 khi3 khah-cha2 lan2 chng-kha lang5 u7 nng7 sinn3 e5 mng5 thang koainn honn3, ah koainn, ah u7 hit nng7 e5 mng5-khian m7 honn3, ah kong2: “Iah bo5 Chui2-ke-thou2-a2 senn3 Li2 lah, iah bo5 ho7-cho3 `Li2 Mng5-khian' lah.”"
        ],
        [
          "哦，啊彼个水雞土仔一个囝仔直直抱，直直抱，走去…走到…「土地公伯仔，土地公伯仔！李門鏲來囉！」伊講：「李門鏲來，你抱轉去，抱轉去。啊抱轉去，eng5暗呼，這三大水缸呼，啊厝頂拆一孔，啊eng5暗呼，擱叫這的奴才共你扛。啊你眠床呼，眠床清予澈澈，你今暗眠床睏。」",
          "Ou5, ah hit e5 Chui2-ke-thou2-a2 chit8 e5 gin2-a2 tit8-tit8 pho7, tit8-tit8 pho7, chau2 khi3…chau2 kau3… “Thou2-te7-kong peh-a2, thou2-te7-kong peh-a2! Li2 Mng5-khian lai5 loh!” I kong2: “Li2 Mng5-khian lai5, li2 pho7--tng2-khi3, pho7--tng2-khi3. Ah pho7--tng2-khi3, eng5-am3 honn3, che sann toa7 chui2-kng honn3, ah chhu3-teng2 thiah chit8 khang, ah eng5-am3 honn3, koh kio3 chit e5 lou5-chai5 ka7 li2 kng. Ah li2 bin5-chhng5 honn3, bin5-chhng5 chheng hou7 theh-theh, li2 kin-am3 bin5-chhng5 mai3 khun3.”"
        ],
        [
          "啊自安呢三大水缸呼，厝頂拆一孔，較早攏彼舖彼瓦就會拆哩毋。就安呢共倒咧講：「Le5，leh、leh、leh…」呼，啊某講：「財到啊！」啊翁講：「你使看，你無福氣。」啊就趕緊抱子李門鏲去得。呼，得彼三大水缸啦。",
          "Ah chu7 an2-ne sann toa7 chui2-kng honn3, chhu3-teng2 thiah chit8 khang, khah-cha2 long2 he phou he hia7 to7 e7 thiah lih m7. To7 an2-ne ka7 to2 leh kong2: “Le5, leh, leh, leh…」honn3, ah in bou2 kong2: “Chai5 kau3 ah!” Ah in ang kong2: “Li2 be7-sai2 khoann3, li2 bo5 hok-khi3.” Ah to7 koann2-kin2 pho7 in kiann2 Li2 Mng5-khian khi3 tit. Honn3, tit he sann toa7 chui2-kng lah."
        ],
        [
          "啊得三大水缸，啊擱換丈人得做生日呼，講捾下底笈仔真大腳，啊攏貯金銀財寶，啊頂面才蓋田螺。啊大姨仔及二姨仔講：「哼！捾捾彼腳田螺亦敢共爸仔做生日！人亦咧毋捌看著？」伊講：「您毋通看我衰呢，較寡我就現予你看。」講：「啊當就田螺，有啥好講？」講：「好，好，好，好。」啊大姨丈及二姨丈講：「你呼，你有三个銀，有三个銀就好啦，我二甲土地賣你二銀就好啦。」啊伊講：「愛講有兌哦。」「有啦，我講出來就是啦。」哇！大姨丈仔及二姨丈仔，你亦二甲土地，我三甲土地。攏予水雞土仔提去。",
          "Ah tit sann toa7 chui2-kng, ah koh oann7 in tiunn7-lang5 teh cho3 senn-jit8 honn3, kong2 koann7 e7-te2 khah-a2 chin toa7-kha, ah long2 te2 kim-gin5 chai5-po2, ah teng2-bin7 chiah kham3 chhan5-le5. Ah in toa7-i5-a2 kap ji7-i5-a2 kong2: “Hmh! Koann7-koann7 hit kha chhan5-le5 ia7 kann2 ka7 pa5-a2 cho3 senn-jit8! Lang5 ia7 leh m7 bat khoann3 tioh8?” I kong2: “Lin2 m7-thang khoann3 goa2 soe neh, khah koa2 goa2 to7 hian7 hou7 li2 khoann3.” Kong2: “Ah tann to7 chhan5-le5, u7 siann2 ho2 kong2?” Kong2: “Ho2, ho2, ho2, ho2.” Ah in toa7-i5-tiunn7 kap ji7-i5-tiunn7 kong2: “Li2 honn3, li2 u7 sann e5 gin5, u7 sann e5 gin5 to7 ho2 lah, goa2 nng7 kah thou2-te7 be7 li2 nng7 gin5 to7 ho2 lah.” Ah i kong2: “Ai3 kong2 u7 tui3 ou5.” “U7 lah, goa2 kong2--chhut-lai5 to7-si7 lah.” Oah! Toa7-i5-tiunn7-a2 kap ji7-i5-tiunn7-a2, li2 ia7 nng7 kah thou2-te7, goa2 sann kah thou2-te7. Long2 hou7 Chui2-ke-thou2-a2 theh8 khi3."
        ],
        [
          "水雞土仔摒起來，「Leh、leh、leh…」講：「丈人，我今仔這的銀卜共你做生日。」講：「呼！水雞土仔，你那有赫爾濟銀？」「有哦，土地伯仔講這銀是李門鏲的，您孫的。」啊講：「啊你安怎去提的？」伊講：「我抱伊卜去提呼，啊土地公仔講『慢且時哦，慢且時哦，銀是李門鏲的』。我講：『李門鏲我抱來啊』，講：『抱轉、抱轉、抱轉，今暗你厝頂開一孔，我三大水缸共你倒佇眠床頂』。哦，倒佇眠床中央，呼！一堆若山咧。」",
          "Chui2-ke-thou2-a2 piann3--khi2-lai5, “Leh, leh, leh…” Kong2: “Tiunn7-lang5, goa2 kin-a2 chit e5 gin5 beh ka7 li2 cho3 senn-jit8.” Kong2: “Honn3! Chui2-ke-thou2-a2, li2 nah u7 hiah-ni7 che7 gin5?” “U7 ouh, thou2-te7 peh-a2 kong2 che gin5 si7 Li2 Mng5-khian e5, lin2 sun e5.” Ah kong2: “Ah li2 an2-choann2 khi3 theh8 e5?” I kong2: “Goa2 pho7 i beh khi3 theh8 honn3, ah thou2-te7-kong-a2 kong2 `ban7-chhiann2-si5 ouh, ban7-chhiann2-si5 ouh, gin5 si7 Li2 Mng5-khian e5'. Goa2 kong2: `Li2 Mng5-khian goa2 pho7 lai5 ah', kong2: `Pho7 tng2, pho7 tng2, pho7 tng2, kin-am3 li2 chhu3-teng2 khui chit8 khang, goa2 sann toa7 chui2-kng ka7 li2 to3 ti7 bin5-chhng5 teng2'. Ou5, to3 ti7 bin5-chhng5 tiong-ng, honn3! Chit8 tui na2 soann leh.”"
        ],
        [
          "啊伊自安呢…逐个攏得食啦呼，講：「哼，捾到彼腳田螺卜創啥？丈人爸仔做生日，捾到彼腳田螺…」伊講：「彼腳田螺哦…你毋通共我看到赫無起哦。」伊講：「啊你亦有法度hioh？我二甲土地賣你二个銀就好啦。」「敢有影？」講：「有啦，講出來就是啦。彼查甫人講話呀，駟馬難追啦。」啊伊就講：「好，好，好，我摒。」共摒一下「leh、leh、leh…」講，呼，一堆銀足大堆的。啊自安呢大姨丈仔及二姨丈仔呼，「你彼的土地攏愛予我，彼的土地攏愛予我。啊我二个銀予你，這爿亦二个銀，啊這爿亦二个銀，啊土地攏愛登記予我。」啊得卜轉去……",
          "Ah i chu7 an2-ne… in tak8-e5 long2 teh chiah8 lah honn3, kong2: “Hmh, koann7 kah hit kha chhan5-le5 beh chhong3 siann2? Tiunn7-lang5-pa5-a2 cho3 senn-jit8, koann7 kah hit kha chhan5-le5…” I kong2: “Hit kha chhan5-le5 ouh… li2 m7-thang ka7 goa2 khoann3 kah hiah bo5 khi2 ou5.” I kong2: “Ah li2 ia7 u7 hoat-tou7 hioh? Goa2 nng7 kah thou2-te7 be7 li2 nng7 e5 gin5 to7 ho2 lah.” “Kam2 u7-iann2?” Kong2: “U7 lah, kong2--chhut-lai5 to7-si7 lah. He cha-pou-lang5 kong2-oe7 ia7, su3-ma2 lan5-tui lah.” Ah i to7 kong2: “Ho2, ho2, ho2, goa2 piann3.” Ka7 piann3 chit8-e7 “leh, leh, leh…” Kong2, honn3, chit8 tui gin5 chiok toa7-tui e5. Ah chu7 an2-ne in toa7-i5-tiunn7-a2 kap in ji7-i5-tiunn7-a2 honn3, “Li2 hit e5 thou2-te7 long2 ai3 hou7 goa2, hit e5 thou2-te7 long2 ai3 hou7 goa2. Ah goa2 nng7 e5 gin5 hou7 li2, chit-peng5 ia7 nng7 e5 gin5, ah chit-peng5 ia7 nng7 e5 gin5, ah thou2-te7 long2 ai3 teng-ki3 hou7 goa2.” Ah teh beh tng2--khi3……"
        ],
        [
          "啊來呼，來，逐个攏得食啦呼，逐个桌攏得食啦呼，啊水雞土仔入來啦呼，啊入來講：「我來，您逐个攏[走@百]起來共我看，安呢共我看，講『胡蠅吮屎庀，我到齊齊攏[走@百]起』。」啊水雞土仔就舉椅仔坐，啊一罐燒酒是紅露酒，一罐燒酒是米酒頭仔，啊人共斟米酒頭仔予伊呼，講：「酒味蒼蒼，酒色無相同。」啊舉一雙箸呼，一腳新的，一腳舊的，講：「新籬接舊籬，儉儉罔過時。」呼，啊我遮一碗菜，你手長長來共我挾我的菜，伊講：「牛頭伸長長，過坵偷食秧。」",
          "Ah lai5 honn3, lai5, in tak8-e5 long2 teh chiah8 lah honn3, tak8-e5 toh long2 teh chiah8 lah honn3, ah Chui2-ke-thou2-a2 jip8--lai5 lah honn3, ah jip8--lai5 kong2: “Goa2 lai5, lin2 tak8-e5 long2 peh khi2 lai5 ka7 goa2 khoann3, an2-ne ka7 goa2 khoann3, kong2 `ou5-sin5 chng7 sai2-phi2, goa2 kau3 chiau5-chiau5 long2 peh khi2'.” Ah Chui2-ke-thou2-a2 to7 gia5 i2-a2 che7, ah chit8 koan3 sio-chiu2 si7 ang5-lou7-chiu2, chit8 koan3 sio-chiu2 si7 bi2-chiu2-thau5-a2, ah lang5 ka7 thin5 bi2-chiu2-thau5-a2 hou7 i honn3, kong2: “Chiu2-bi7 chhang-chhang, chiu2-sek bo5 sann-tang5.” Ah gia5 chit8 siang ti7 honn3, chit8 kha sin e5, chit8 kha ku7 e5, kong2: “Sin-li5 chiap ku7-li5, khiam7-khiam7 bong2 koe3-si5.” Honn3, ah goa2 chia chit8 oann2 chhai3, li2 chhiu2 tng5-tng5 lai5 ka7 goa2 ngeh goa2 e5 chhai3, i kong2: “Gu5-thau5 chhun tng5-tng5, koe3 khu thau-chiah8 ng.”"
        ],
        [
          "啊今暗講…明仔早起拜壽啦，啊講較早人睏彼是天房啦呼，啊好額人攏騎馬轉來，啊水雞土仔翁仔某用咯行的啦。啊伊講明仔早起卜拜壽，講馬是愛縛起來吊起來，啊牛是縛住牛椆，啊馬共吊佇咧頂面，啊馬共放落來含牛相觸，啊水雞土仔才去大姨丈仔、二姨丈仔彼爿共放屎。共放屎講：「Hmh，啊那會臭臭？」「你放屁呼？」啊講：「我無。你放屁呼？」講：「我無。」啊水雞土仔就去宓e5共偷看。啊明仔早仔卜共丈人仔祝壽，拜天公，啊伊講：「哼，無禮無數，拜神格褪褲。」啊就往擺穿彼大袍毋，彼長衫，啊這開裾，這開裾，查甫人麼穿彼長衫馬褂，啊才共匒一領細領仔，啊才擱有繡一个馬褂。伊講：「大姨丈啊大姨丈啊，二姨丈啊二姨丈啊，啊您那會安呢無禮無數，丈人得拜天公，你格褪褲？」啊講越頭共看講：「啊逐項都予掠著，當卜安怎？」伊講，「您毋敢講，我掀起來予丈人爸仔看。」講二个掀起來攏看著尻川啦。啊就伊講：「無禮無數，您安呢拜神格褪褲？」啊丈人仔聽著講：「呣，啊呔會…那會使安呢？彼屎啥放的？」伊講：「我麼無放。」啊伊講：「我麼無放。」啊伊水雞土仔講：「啊伊睏樓頂，我睏樓腳，我麼無法度去到樓頂。」",
          "Ah kin-am3 kong2… bin5-a2 chai2-khi2 pai3-siu7 lah, ah in kong2 khah-cha2 lang5 khun3 he si7 thian-pong5 lah honn3, ah ho2-giah8-lang5 long2 khia5-be2 tng2--lai5, ah Chui2-ke-thou2-a2 ang-a2-bou2 eng7 koh kiann5 e5 lah. Ah i kong2 bin5-a2 chai2-khi2 beh pai3-siu7, kong2 be2 si7 ai3 pak8 khi2 lai5 tiau3--khi2-lai5, ah gu5 si7 pak8 toa3 gu5-tiau5, ah be2 ka7 tiau3 ti7 leh teng2-bin7, ah be2 ka7 pang3 loh8 lai5 ham7 gu5 sio-tak, ah Chui2-ke-thou2-a2 chiah khi3 in toa7-i5-tiunn7-a2, in ji7-i5-tiunn7-a2 hit-peng5 ka7 pang3-sai2. Ka7 pang3-sai2 kong2: “Hmh, ah nah e7 chhau3-chhau3?” “Li2 pang3-phui3 honn3?” Ah kong2: “Goa2 bo5. Li2 pang3-phui3 honn3?” Kong2: “Goa2 bo5.” Ah Chui2-ke-thou2-a2 to7 khi3 bih e5 ka7 thau-khoann3. Ah bin5-a2 chai2-a2 beh ka7 tiunn7-lang5-a2 chiok-siu7, pai3 thinn-kong, ah i kong2: “Hmh, bo5 le2 bo5 sou3, pai3 sin5 kek thng3-khou3.” Ah to7 eng2-pai2 chheng7 he toa7-phau5 m7, he tng5-sann, ah che khui-ki, che khui-ki, cha-pou-lang5 ma7 chheng7 he tng5-sann be2-koa3, ah chiah ka7 thah8 chit8 nia2 se3-nia2-a2, ah chiah koh u7 siu3 chit8 e5 be2-koa3. I kong2: “Toa7-i5-tiunn7 ah toa7-i5-tiunn7 ah, ji7-i5-tiunn7 ah ji7-i5-tiunn7 ah, ah lin2 nah e7 an2-ne bo5 le2 bo5 sou3, tiunn7-lang5 teh pai3 thinn-kong, li2 kek thng3-khou3?” Ah kong2 oat8-thau5 ka7 khoann3 kong2: “Ah tak8-hang7 to hou7 liah8 tioh8, tann beh an2-choann2?” I kong2, “Lin2 m7 kann2 kong2, goa2 hian khi2 lai5 hou7 tiunn7-lang5-pa5-a2 khoann3.” Kong2 nng7 e5 hian--khi2-lai5 long2 khoann3 tioh8 kha-chhng lah. Ah to7 i kong2: “Bo5 le2 bo5 sou3, lin2 an2-ne pai3-sin5 kek thng3-khou3?” Ah in tiunn7-lang5-a2 thiann tioh8 kong2: “M3, ah thai3 e7… nah e7-sai2 an2-ne? He sai2 siang2 pang3 e5?” I kong2: “Goa2 ma7 bo5 pang3.” Ah i kong2: “Goa2 ma7 bo5 pang3.” Ah i Chui2-ke-thou2-a2 kong2: “Ah i khun3 lau5-teng2, goa2 khun3 lau5-kha, goa2 ma7 bo5 hoat-tou7 khi3 kau3 lau5-teng2.”"
        ],
        [
          "啊其實，水雞土仔共打揲的，共打揲講叫著愛…睏樓頂，較特別，啊我就睏…合牛睏！這間是牛椆，這間是人客間仔…「安怎我著含牛睏做夥？奇怪！安怎我就含牛睏做夥？安怎您就睏到赫搖擺？」",
          "Ah ki5-sit8, Chui2-ke-thou2-a2 ka7 tann2-tiap8 e5, ka7 tann2-tiap8 kong2 kio3 in tioh8-ai3… in khun3 lau5-teng2, in khah tek8-piat8, ah goa2 to7 khun3… kap gu5 khun3! Chit keng si7 gu5-tiau5, chit keng si7 lang5-kheh-keng-a2… “An2-choann2 goa2 tioh8 ham7 gu5 khun3 cho3-hoe2? Ki5-koai3! An2-choann2 goa2 to7 ham7 gu5 khun3 cho3-hoe2? An2-choann2 lin2 to7 khun3 kau3 hiah hiau-pai?”"
        ]
      ],
      "篇名": "水雞土仔01"
    }
  ]
}
