{
  "作者": "林富士",
  "出版年": "2003",
  "出版者": "雲林縣文化局",
  "文類": "民間故事",
  "書名": "雲林縣民間文學集9—閩南語故事集（五）",
  "書寫系統": "漢羅",
  "資料": [
    {
      "段": [
        [
          "彼是彼陣仔八二水災honn，徛算真嚴重lah，honn，ah若像塗岸咱遮無、咱遮算塗岸無崩lah，大茄苳e5塗岸崩去lah。Honn，所以伊彼當陣仔崩去，伊大茄冬埔崩去hng7，ah一寡棺材攏規垺規垺仔，浮按呢、浮按呢、浮浮leh，葬無若久m7，有e5葬較久m7，ah攏嘛按呢一垺一垺，棺材攏嘛按呢、按呢浮。",
          "He si7 hit-chun7-a2 pat-ji7 chui2-chai honn, khia7-sng3 chin giam5-tiong7 lah, honn, ah na2-chhiunn7 thou5-hoann7 lan2 chia bo5, lan2 chia sng3 thou5-hoann7 bo5 pang lah, Toa7-ka-tang e5 thou5-hoann7 pang khi3 lah. Honn, sou2-i2 i hit-tang-chun7-a2 pang khi3, i Toa7-ka-tang-pou pang khi3 hng7, ah chit8-koa2 koann-chha5 long2 kui-pu5 kui-pu5-a2, phu5 an2-ne, phu5 an2-ne, phu5-phu5 leh, chong3 bo5 joa7 ku2 m7, u7 e5 chong3 khah ku2 m7, ah long2 ma7 an2-ne chit8 pu5 chit8 pu5, koann-chha5 long2 ma7 an2-ne, an2-ne phu5."
        ],
        [
          "Honn，ah紲落來彼回八二水災是、徛準講草嶺水破落，hng3，彼回草嶺水破著，今已經破a，ah咱遮已經、佮這個塗岸已經欲平a mah，ah較低e5時陣已經略仔洩a mah，已經略仔蹯過a，ah咱、咱遮這e5塗岸是較早……塗岸……咱遮造e5是算講彼當陣仔造了……咱樹仔跤紅竹仔口這方面造e5是造後埔彼條，後埔彼條水chinn3，ah咱、咱這條、咱這條塗岸是大茄苳新堤仔，honn，西螺這方面來遮造這條，所以咱樹仔跤會無崩e5原因就是講彼陣仔咱做e5遮，咱造後埔塗岸彼條水chinn3用磚仔，較早磚仔有空，ah落去貫，honn，磚仔有空抑是、ah才落去穿鉛線、穿鉛線，按呢落去造起來，所以後埔段這條算較勇。Ah較勇、彼e5水chinn3無崩m7，ah才算講遐無崩就未妨礙咱遮mah，ah咱、咱遮水chinn3若崩，是妨礙新堤仔，honn，西螺彼方面lah。Ah彼回是算講、彼回水是真大，honn，但是咱遮無害，徛算、徛算害佇大茄苳。Honn，大茄苳墓埔彼leh、彼e5徛算彼有khi2隙，khi2隙一寡棺材lah，墓埔棺材攏嘛流了了、浮了了去。",
          "Honn, ah soa3 loh8 lai5 hit hoe5 pat-ji7 chui2-chai si7, khia7-chun2 kong2 Chhau2-nia2 chui2 phoa3--loh8, hng3, hit hoe5 Chhau2-nia2 chui2 phoa3--tioh8, tann i2-keng phoa3 a, ah lan2 chia i2-keng, kap chit e5 thou5-hoann7 i2-keng beh penn5 a mah, ah khah ke7 e5 si5-chun7 i2-keng lioh8-a2 siap8 a mah, i2-keng lioh8-a2 poann5 koe3 a, ah lan2, lan2 chia chit leh thou5-hoann7 si7 khah-cha2...... thou5-hoann7...... lan2 chia cho7 e5 si7 sng3 kong2 hit-tang-chun7-a2 cho7 liau2...... lan2 Chhiu7-a2-kha Ang5-tek-a2-khau2 chit hong-bin7 cho7 e5 si7 cho7 Au7-pou hit tiau5, au7-pou hit tiau5 chui2-chinn3, ah lan2, lan2 chit tiau5, lan2 chit tiau5 thou5-hoann7 si7 in Toa7-ka-tang sin-the5-a2, honn, Sai-le5 chit hong-bin7 in lai5 chia cho7 chit tiau5, sou2-i2 lan2 Chhiu7-a2-kha e7 bo5 pang e5 goan5-in to7 si7 kong2 hit-chun7-a2 lan2 cho3 e5 chia, lan2 cho7 au7-pou thou5-hoann7 hit tiau5 chui2-chinn3 eng7 chng-a2, khah-cha2 chng-a2 u7 khang, ah loh8 khi3 koan3, honn, chng-a2 u7 khang iah si7, ah chiah loh8 khi3 chheng7 ian5-soann3, chheng7 ian5-soann3, an2-ne loh8 khi3 cho7--khi2-lai5, sou2-i2 Au7-pou toann7 chit tiau5 sng3 khah iong2. Ah khah iong2 in, in hit e5 chui2-chinn3 bo5 pang m7, ah chiah sng3 kong2 in hia bo5 pang to7 be7 hong5-gai7 lan2 chia mah, ah lan2, lan2 chia chui2-chinn3 na7 pang, si7 hong5-gai7 sin-the5-a2, honn, Sai-le5 hit hong-bin7 lah. Ah hit hoe5 si7 sng3 kong2, hit hoe5 chui2 si7 chin toa7, honn, tan7-si7 lan2 chia bo5 hai7, khia7-sng3, khia7-sng3 hai7 ti7 Toa7-ka-tang. Honn, Toa7-ka-tang bong7-pou hit e5, hit e5 khia7-sng3 hia u7 khi2-khiah, khi2-khiah chit8-koa2 koann-chha5 lah, bong7-pou koann-chha5 long2 ma7 lau5 liau2-liau2, phu5 liau2-liau2 khi3."
        ],
        [
          "Honn，ah彼當陣仔就是看水真大，所以……咱遮有天主教堂m7，天主教堂e5神父，ah佮咱遮e5村長，honn，ah才去遐求，honn，ah佮咱遮彼當陣仔爐主（王爺公e5爐主），honn，彼當陣仔去遐求，求講：「Ah水災honn，水會當退去，莫損著庄裡，honn，ah以後每年決定共你普渡lah！」所以講每年e5七月二九，決定逐家攏擔一擔，攏去遐普。",
          "Honn, ah hit-tang-chun7-a2 to7 si7 khoann3 chui2 chin toa7, sou2-i2...... lan2 chia u7 Thian-chu2-kau3-tng5 m7, Thian-chu2-kau3-tng5 e5 sin5-hu7, ah kap lan2 chia e5 chhoan-tiunn2, honn, ah chiah khi3 hia kiu5, honn, ah kap lan2 chia hit-tang-chun7-a2 lou5-chu2 (ong5-ia5-kong e5 lou5-chu2), honn, hit-tang-chun7-a2 khi3 hia kiu5, kiu5 kong2: “Ah chui2-chai honn, chui2 e7-tang3 the3 khi3, mai3 sun2 tioh8 chng--nih, honn, ah i2-au7 mui2 ni5 koat-teng7 ka7 li2 phou2-tou7 lah!” Sou2-i2 kong2 mui2 ni5 e5 chhit goeh8 ji7-kau2, koat-teng7 tak8-ke long2 tann chit8 tann3, long2 khi3 hia phou2."
        ]
      ],
      "篇名": "饒平村七月二九普渡由來"
    }
  ]
}
