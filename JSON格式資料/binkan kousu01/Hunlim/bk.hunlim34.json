{
  "作者": "李文垻",
  "出版年": "2001",
  "出版者": "雲林縣立文化中心",
  "文類": "民間故事",
  "書名": "雲林縣民間文學集7—閩南語故事集（四）",
  "書寫系統": "漢羅",
  "資料": [
    {
      "段": [
        [
          "土豆生佇土腳的故事，應該講是朱洪武的時陣啦。聽講朱洪武彼陣，這猶然是聽較老輩講的，因為朱洪武合陳友諒得拚的時陣，就互相拍，拍到尾仔得拚的時陣呼，朱洪武應該是、伊是文人嘛，散鄉子，伊散鄉子伊較無、算講伊較無一寡彼个資源，啊伊較文人，啊所以呼伊卜合人相拍，講著彼个愛出力的呼，出武力的呼伊一定愛輸人啊。所以走啊，伊攏拚命得走，啊走呼，走講到彼个一个彼土豆園。以早土豆，伊彼開花向上嘛，彼開花它就結果，今也聽講是講開花就結果，啊伊今也是講走、走，朱洪武彼陣有臭頭、臭頭，伊擱抵仔好呼藏佇彼土豆藤足好的，伊走去自安呢藏咧，彼土豆呼去敲著伊的頭殼，啊但是伊好食，伊不但救伊，啊伊擱好食。伊講：「安呢使呼，你這个講……土豆啊土豆，你雖然你救我的命，啊但是你安呢有當時仔你會去予人共你傷害著，你khah4毋擱生倒落去？呼，啊擱較大擱較水。」這个典故我是安呢聽來。",
          "Thou5-tau7 sinn ti7 thou5-kha e5 kou3-su7, eng3-kai kong2 si7 Chu Hong5-bu2 e5 si5-chun7 lah.  Thiann-kong2 Chu Hong5-bu2 hit-chun7, che oan5-a2 si7 thiann khah lau7-poe3 kong2--e5, in-ui7 Chu Hong5-bu2 kah Tan5 Iu2-liang7 teh piann3 e5 si5-chun7, in to7 hou7-siong phah , phah kau3 boe2--a2 teh piann3 e5 si5-chun7 honnh, Chu Hong5-bu2 eng3-kai si7, i si7 bun5-jin5 mah, san3-hiong-kiann2 , i san3-hiong-kiann2 i khah bo5, sng3-kong2 i khah bo5 chit8-koa2 hit e5 chu-goan5, ah i khah bun5-jin5, ah sou2-i2 honnh i beh kah lang5 sio-phah, kong2 tioh8 hit e5 ai3 chhut-lat8 e5 honnh, chhut bu2-lat8 e5 honnh i it-teng7 ai3 su--lang5 ah.  Sou2-i2 chau2 ah, i long2 piann3-mia7 teh chau2, ah chau2 honnh, chau2 kong2 kau3 hit e5 chit8 e5 he thou5-tau7 hng5.  I2-cha2 thou5-tau7, i he khui-hoe 向上mah, he開花它就結果, chim2-a2 thiann-kong2 si7 kong2開花就結果, ah i chim2-a2 si7 kong2 chau2, chau2, Chu Hong5-bu2 hit-chun7 u7 chhau3-thau5, chhau3-thau5, i koh tu2-a2 ho2 honnh chhang3 ti7 he thou5-tau7-tin5 chiok ho2--e5, i chau2 khi3 chu7 an2-ni chhang3 leh, he thou5-tau7 honnh khi3 kha3 tioh8 i e5 thau5-khak, ah tan7-si7 i ho2-chiah8, i put-tan7 kiu3 i, ah i koh ho2-chiah8.  I kong2: “An2-ni be7 sai2 honnh, li2 chit e5 kong2……thou5-tau7 ah thou5-tau7, li2 sui-jian5 li2 kiu3 goa2 e5 mia7, ah tan7-si7 li2 an2-ni u7-tang-si5-a2 li2 e7 khi3 hou7 lang5 ka7 li2 siong-hai7--tioh8, li2 khah m7-koh sinn to3--loh8-khi3?  Honnh, ah koh khah toa7 koh khah sui2.”  Chit e5 tian2-kou3 goa2 si7 an2-ni thiann--lai5."
        ],
        [
          "今也頭抵仔聽呼，苦楝仔，彼是安怎講苦楝仔過年會死去？因為伊就是臭頭仔猶然牽牛出去，啊講佇苦楝仔腳得耍啦，彼苦楝仔子滴落來去摃著伊的頭殼講：「啊死苦楝仔，臭[歹+奧]苦楝仔，你著愛死過年！」所以自安呢到過年的時愛枯死，啊過年後才擱發葉仔。「[歹+奧]苦楝仔哩！你是安怎共我抌著頭殼？你愛死過年。」",
          "Chim2-a2 thau5-tu2-a2 thiann honnh, khou2-leng7-a2 , he si7 an2-noa2 kong2 khou2-leng7-a2 koe3-ni5 e7 si2--khi3?  In-ui7 i to7 si7 chhau3-thau5-a2 oan5-a2 khan-gu5 chhut--khi3, ah kong2 ti7 khou2-leng7-a2 kha teh sng2 lah, hit khou2-leng7-a2 chi2 tih loh8 lai5 khi3 kong3 tioh8 i e5 thau5-khak kong2: “Ah si2 khou2-leng7-a2, chhau3 au3 khou2-leng7-a2, li2 tioh8-ai3 si2 koe3-ni5!”  Sou2-i2 chu7 an2-ni kau3 koe3-ni5 e5 si5 ai3枯死, ah koe3-ni5 au7 chiah koh hoat hioh8-a2.  “Au3 khou2-leng7-a2 lih!  Li2 si7 an2-noa2 ka7 goa2 tim3 tioh8 thau5-khak?  Li2 ai3 si2 koe3-ni5.”"
        ]
      ],
      "篇名": "朱洪武的故事"
    }
  ]
}
