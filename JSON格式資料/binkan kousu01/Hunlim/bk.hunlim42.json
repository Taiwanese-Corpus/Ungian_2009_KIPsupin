{
  "作者": "黃栽",
  "出版年": "2001",
  "出版者": "雲林縣文化局",
  "文類": "民間故事",
  "書名": "雲林縣民間文學集7—閩南語故事集（四）",
  "書寫系統": "漢羅",
  "資料": [
    {
      "段": [
        [
          "啊人得講彼个白賊七仔就是講伊那有影彼个鼻會嚊物件？",
          "Ah lang5 teh kong2 hit e5 Peh8-chhat8-chhit-a2 to7 si7 kong2 i nah u7-iann2 hit e5 phinn7 e7 phinn7 mih8-kiann7?"
        ],
        [
          "伊是去讀冊轉來到半路仔，啊讀冊友得共報：「哦～七仔，您老母煮一碗麵成芳，囥佇鼎底卜轉來予你食啦。」啊伊今也到門口，伊就講呼：「嚊啊嚊，你鼎底一碗麵。」彼人共報的，無伊呔有影會嚊？啊老母講：「嗯，啊我未共你講，你會知？」「嗯，啊我用嚊的就知。」哦～成實有影有彼碗麵通好食。",
          "I si7 khi3 thak8-chheh tng2 lai5 kau3 poann3-lou7-a2, ah in thak8-chheh-iu2 teh ka7 po3: “Ou5~ Chhit-a2, lin2 lau7-bu2 chu2 chit8 oann2 mi7 chiann5 phang, khng3 ti7 tiann2-te2 beh tng2 lai5 hou7 li2 chiah8 lah.” Ah i chit-ma2 kau3 mng5-khau2, i to7 kong2 honn3: “Phinn7 ah phinn7, li2 tiann2-te2 chit8 oann2 mi7.” He lang5 ka7 po3 e5, bo5 i thai3 u7-iann2 e7 phinn7? Ah in lau7-bu2 kong2: “M3, ah goa2 boe7 ka7 li2 kong2, li2 e7 chai?” “M3, ah goa2 eng7 phinn7 e5 to7 chai.” Ou5~ chiann5-sit8 u7-iann2 u7 hit oann2 mi7 thang ho2 chiah8."
        ],
        [
          "啊今也有一日的時陣，較大人啊。講彼萬歲爺的時陣啊，予彼的个奸臣講彼个金印共偷提去藏，啊通e5把握彼个江山。無彼个金印就當做皇帝。予拍毋見一个金印去。啊今也風聲講：「當～拍毋見這粒印卜佗尋？」人報講：「某所在有一个會嚊啦，叫伊來嚊就會當尋啦。」啊今也叫二个去請這七仔，啊創轎共扛，啊二个共扛轎，啊這个七仔就沿路唸：「尋無愛予刣，來去總著死……」啊彼號偷提金印的抵一个號做來仔，一个號做去仔，啊一下叫來講：「啊我穩無法度，來去總著死。」啊家己唸講來去總著死，啊今也這二个扛轎的、共偷提的講：「Eh～啊這先生未到位就得唸咱二个的名，無這安呢……這看著量早講，無予唸出來，咱著刣頭啊咧。」伊講：「Heh～這看共歇咧，到半路共講講咧，口供共認認咧呼。」啊毋才歇咧講：「先生啊，你那毋愛唸？」伊講：「啊～免講啊啦，來去總著死啦。」今也當彼二个講腳掣手掣講：「啦！先生，實在是阮二个共藏的啦，呼，阮二个共藏的，啊你擱先生你擱未曾到就知影阮二个！」哦～伊今也想講：「哦～您量早講呼，無到萬歲爺面頭前我講出來，你著愛刣頭啊。」啊毋才講：「好啦！好啦！我共你講啦！我就共偷提藏咧第幾塊的金磚安呢啦。」伊講：「哦～好好好！安呢我彼个名才共你報。您共我報所在，我彼个名就共你報。」",
          "Ah chit-ma2 u7 chit8 jit8 e5 si5-chun7, khah toa7-lang5 ah. Kong2 he ban7-soe3-ia5 e5 si5-chun7 ah, hou7 hit e5 e5 kan-sin5 kong2 hit e5 kim-in3 ka7 thau-theh8 khi3 chhang3, ah be7 thang e5 pa2-ak hit e5 kang-san. Bo5 hit e5 kim-in3 to7 be7-tang3 cho3 hong5-te3. Hou7 phah-m7-kinn3 chit8 e5 kim-in3 khi3. Ah chit-ma2 hong-siann kong2: “Tann~ phah-m7-kinn3 chit liap8 in3 beh toh chhoe7?” Lang5 po3 kong2: “Bou2 sou2-chai7 u7 chit8 e5 e7 phinn7 lah, kio3 i lai5 phinn7 to7 e7-tang3 chhoe7 lah.” Ah chit-ma2 kio3 nng7 e5 khi3 chhiann2 che Chhit-a2, ah chhong3 kio7 ka7 kng, ah nng7 e5 ka7 kng-kio7, ah chit e5 Chhit-a2 to7 ian5-lou7 liam7: “Chhoe7 bo5 ai3 hou7 thai5, lai5-khi3 chong2 tioh8 si2......” Ah hit ho7 thau-theh8 kim-in3 e5 tu2 chit8 e5 ho7-cho3 Lai5-a2, chit8 e5 ho7-cho3 Khi3-a2, ah chit8-e7 kio3 lai5 kong2: “Ah goa2 un2 bo5 hoat-tou7, lai5-khi3 chong2 tioh8 si2.” Ah ka-ti7 liam7 kong2 lai5-khi3 chong2 tioh8 si2, ah chit-ma2 chit nng7 e5 kng-kio7 e5, ka7 thau-theh8 e5 kong2: “Eh~ ah che sian-sinn boe7 kau3-ui7 to7 teh liam7 lan2 nng7 e5 e5 mia5, bo5 che an2-ne...... che khoann3 tioh8 liong7-cha2 kong2, bo5 hou7 liam7--chhut-lai5, lan2 tioh8 thai5-thau5 ah leh.” I kong2: “Heh~ che khoann3 ka7 hioh leh, kau3 poann3-lou7 ka7 kong2-kong2 leh, khau2-keng ka7 jin7-jin7 leh honn3.” Ah m7-chiah hioh leh kong2: “Sian-sinn ah, li2 nah m7 ai3 liam7?” I kong2: “Ah~ bian2 kong2 ah lah, lai5-khi3 chong2 tioh8 si2 lah.” Chit-ma2 tann hit nng7 e5 kong2 kha chhoah chhiu2 chhoah kong2: “Mai3 lah! Sian-sinn, sit8-chai7 si7 goan2 nng7 e5 ka7 chhang3 e5 lah, honn3, goan2 nng7 e5 ka7 chhang3 e5, ah li2 koh sian-sinn li2 koh boe7-cheng7 kau3 to7 chai-iann2 goan2 nng7 e5!” Ou5~ i chit-ma2 siunn7 kong2: “Ou5~ lin2 liong7-cha2 kong2 honn3, bo5 kau3 ban7-soe3-ia5 bin7-thau5-cheng5 goa2 kong2--chhut-lai5, li2 tioh8-ai3 thai5-thau5 ah.” Ah m7-chiah kong2: “Ho2 lah! Ho2 lah! Goa2 ka7 li2 kong2 lah! Goa2 to7 ka7 thau-theh8 chhang3 leh te7 kui2 te3 e5 kim-chng an2-ne lah.” I kong2: “Ou5~ ho2 ho2 ho2! An2-ne goa2 hit e5 mia5 chiah mai3 ka7 li2 po3. Lin2 ka7 goa2 po3 sou2-chai7, goa2 hit e5 mia5 to7 mai3 ka7 li2 po3.”"
        ],
        [
          "啊今也去到位，萬歲爺得問，講：「啊～這毋成賊仔共你提去藏啦，藏予安呢，藏佇金鑾殿內底啦，這有地尋啦。」呼，今也當已經予尋過，萬歲爺毋就卜封伊大官，伊講：「毋啊！我大官無愛做，我希望萬歲爺你叫彼个做麻糬的，共我做一領彼个麻糬衫厚厚仔，啊我幪咧呼，行到佗，腹肚枵就有通食啦，我對衫仔裾尾先捻起來食。我封彼大官我就無愛做。」",
          "Ah chit-ma2 khi3 kau3-ui7, ban7-soe3-ia5 teh mng7, kong2: “Ah~ che m7-chiann5 chhat8-a2 ka7 li2 theh8 khi3 chhang3 lah, chhang3 hou7 an2-ne, chhang3 ti7 kim-loan5-tian7 lai7-te2 lah, che u7 te3 chhoe7 lah.” Honn3, chit-ma2 tann i2-keng hou7 chhoe7 koe3, ban7-soe3-ia5 m7 to7 beh hong i toa7-koann, i kong2: “M7 ah! Goa2 toa7-koann bo5-ai3 cho3, goa2 hi-bang7 ban7-soe3-ia5 li2 kio3 hit e5 cho3 moa5-chi5 e5, ka7 goa2 cho3 chit8 nia2 hit e5 moa5-chi5-sann kau7-kau7-a2, ah goa2 moa leh honn3, kiann5 kau3 toh, pak-tou2 iau to7 u7 thang chiah8 lah, goa2 tui3 sann-a2-ki-boe2 seng liam3 khi2 lai5 chiah8. Goa2 hong he toa7-koann goa2 to7 bo5-ai3 cho3.”"
        ],
        [
          "呼，伊講：「好啦。」隨叫師父落去做麻糬衫予穿，做一領厚厚仔予穿。啊今也寒人穿去到拍鐵店，講寒寒得烘火講，彼拍鐵師父講：「E5～你幪這領這款物件毋就會食chit？」予彼的師父講三捻四捻，對衫仔裾尾共挖去食。伊講，轉去共萬歲爺講：「萬歲爺，當好啊，當我麻糬就食了了去啊啦，啊家己食無偌濟，攏予外人共我食去，這麼無介理想。」講：「抑無你卜擱愛啥？」啊講：「較早我一个大兄，去予我共害死咧，去予我害死佇e5海底，東海底。啊我想講萬歲爺你愛賜一支彼鐵戽斗予我洿東海，來洿阮大兄的骨頭起來。」伊講：「啊你是安怎咧親大兄共害死？啊你麼有罪啊。」講：「無啊！今也就是安呢啦，我就有一日去外口趁，趁了有錢，啊穿一軀se-bi2-loh轉來，阮兄嫂得問我，我講『我就出去彳亍，啊去予跋對水底落去，煞自安呢去予東海的海龍王拾去做子婿，啊今也放我轉來彳亍』。」啊大兄講：「啊細的，無你麼[毛^火]我來東海彳亍亍咧。」伊講：「好啊。」呼，啊伊毋就講：「啊著愛坐腳桶，抑無到位。」啊兄嫂講：「啊無夠腳桶。」啊伊講：「水缸麼會使啦。阮二兄弟仔，一个坐水缸，一个坐腳桶。」啊今也七仔講：「大的，無你坐腳桶。」兄嫂講：「毋通，您大的著坐水缸，彼蓋蓋咧，雨來沃著。」伊講：「好好好。」",
          "Honn3, i kong2: “Ho2 lah.” Sui5 kio3 sai-hu7 loh8 khi3 cho3 moa5-chi5-sann hou7 chheng7, cho3 chit8 nia2 kau7-kau7-a2 hou7 chheng7. Ah chit-ma2 koann5-lang5 chheng7 khi3 kau3 phah-thih-tiam3, kong2 koann5-koann5 teh hang-hoe2 kong2, he phah-thih sai-hu7 kong2: “E5~ li2 moa chit nia2 chit khoan2 mih8-kiann7 m7 to7 e7 chiah8 chit?” Hou7 hit e5 sai-hu7 kong2 sann liam3 si3 liam3, tui3 sann-a2-ki-boe2 ka7 ou2 khi3 chiah8. I kong2, tng2 khi3 ka7 ban7-soe3-ia5 kong2: “Ban7-soe3-ia5, tann ho2 ah, tann goa2 moa5-chi5 to7 chiah8 liau2-liau2 khi3 ah lah, ah ka-ti7 chiah8 bo5 joa7 che7, long2 hou7 goa7-lang5 ka7 goa2 chiah8 khi3, che ma7 bo5 kai3 li2-siong2.” Kong2: “iah bo5 li2 beh koh ai3 siann2?” Ah kong2: “Khah-cha2 goa2 chit8 e5 toa7-hiann, khi3 hou7 goa2 ka7 hai7-si2 leh, khi3 hou7 goa2 hai7-si2 ti7 e5 hai2-te2, Tang-hai2 te2. Ah goa2 siunn7 kong2 ban7-soe3-ia5 li2 ai3 su3 chit8 ki he thih-hou3-tau2 hou7 goa2 hou5 Tang-hai2, lai5 hou5 goan2 toa7-hiann e5 kut-thau5 khi2--lai5.” I kong2: “Ah li2 si7 an2-choann2 leh chhin-toa7-hiann ka7 hai7-si2? Ah li2 ma7 u7 choe7 ah.” Kong2: “Bo5 ah! Chit-ma2 to7 si7 an2-ne lah, goa2 to7 u7 chit8 jit8 khi3 goa7-khau2 than3, than3 liau2 u7 chinn5, ah chheng7 chit8 su se-bi2-loh tng2--lai5, goan2 hiann-so2 teh mng7 goa2, goa2 kong2 `goa2 to7 chhut khi3 chhit-tho5, ah khi3 hou7 poah8 tui3 chui2-te2 loh8--khi3, soah chu7 an2-ne khi3 hou7 Tang-hai2 e5 hai2-leng5-ong5 khioh khi3 cho3 kiann2-sai3, ah chit-ma2 pang3 goa2 tng2 lai5 chhit-tho5'.” Ah in toa7-hiann kong2: “Ah se3-e5, bo5 li2 ma7 chhoa7 goa2 lai5 Tang-hai2 chhit-tho5-tho5 leh.” I kong2: “Ho2 ah.” Honn3, ah i m7 to7 kong2: “Ah tioh8-ai3 che7 kha-thang2, iah bo5 be7 kau3-ui7.” Ah in hiann-so2 kong2: “Ah bo5-kau3 kha-thang2.” Ah i kong2: “Chui2-kng ma7 e7-sai2 lah. Goan2 nng7 hiann-ti7-a2, chit8 e5 che7 chui2-kng, chit8 e5 che7 kha-thang2.” Ah chit-ma2 Chhit-a2 kong2: “Toa7-e5, bo5 li2  che7 kha-thang2.” In hiann-so2 kong2: “M7-thang, lin2 toa7-e5 tioh8 che7 chui2-kng, he kham3-kham3 leh, hou7 lai5 ak be7 tioh8.” I kong2: “Ho2 ho2 ho2.”"
        ],
        [
          "今也的時陣，開始坐咧，開始一人一支摃槌仔講，共大兄講：「我若得敲水桶墘敲，啊你著愛敲醃缸墘敲予鏗，啊今也海龍王伊會來共咱迎接。」到彼較深的所在，伊煞摃一下水缸煞去予破去，阿兄煞食水煞沉落去。啊伊今也腳桶摃破去，伊彼柴的較破去，彼水缸摃槌仔摃咧破去。啊毋才得講予萬歲爺知影。毋才講：「呼，毋是你共害死。」伊講：「毋是啦，啊當安呢……」了後講：「好啦！我賜一支彼个鐵戽斗，你今也的時陣啊，向東洿三下，向西洿三下，安呢，彼海水會乾e5幾分鐘哦，你著隨時趕緊尋，啊若無幾分鐘爾，水就會擱來。」伊講：「好啦。」",
          "Chit-ma2 e5 si5-chun7, khai-si2 che7 leh, khai-si2 chit8 lang5 chit8 ki kong3-thui5-a2 kong2, ka7 in toa7-hiann kong2: “Goa2 na7 teh kha3 chui2-thang2-kinn5 kha3, ah li2 tioh8-ai3 kha3 am-kng-kinn5 kha3 hou7 khiang, ah chit-ma2 hai2-leng5-ong5 i e7 lai5 ka7 lan2 geng5-chiap.” Kau3 he khah chhim e5 sou2-chai7, i soah kong3 chit8-e7 chui2-kng soah khi3 hou7 phoa3 khi3, in a-hiann soah chiah8-chui2 soah tim5--loh8-khi3. Ah i chit-ma2 kha-thang2 kong3 be7 phoa3 khi3, i he chha5--e5 khah be7 phoa3 khi3, he chui2-kng kong3-thui5-a2 kong3 leh phoa3 khi3. Ah m7-chiah teh kong2 hou7 ban7-soe3-ia5 chai-iann2. M7-chiah kong2: “Honn3, m7 si7 li2 ka7 hai7-si2.” I kong2: “M7 si7 lah, ah tann an2-ne......” Liau2-au7 kong2: “Ho2 lah! Goa2 su3 chit8 ki hit e5 thih-hou3-tau2, li2 chit-ma2 e5 si5-chun7 ah, ng3 tang hou5 sann e7, ng3 sai hou5 sann e7, an2-ne, he hai2-chui2 e7 ta e5 kui2 hun-cheng ouh, li2 tioh8 sui5-si5 koann2-kin2 chhoe7, ah na7 bo5 kui2 hun-cheng nia5, chui2 to7 e7 koh lai5.” I kong2: “Ho2 lah.”"
        ],
        [
          "啊伊今也開始舉去海邊仔講開始喝一个號令，成實有影彼个坪煞乾去，啊講閒人得講講：「哦～海水乾去，落來掠魚仔，來拾蝦仔，一寡紅蝦仔鬚。」伊得講：「你食紅蝦仔鬚共遏來歸位，我的紅蝦仔鬚接接卜上天啦。」呼，接卜[走@百]上天。啊叫彼的講：「來，您蝦仔掠去，紅蝦仔鬚拾來予我，我紅蝦仔鬚接接咧卜[走@百]上天。」啊今也[走@百]有赫懸仔講：「來！擱欠三支才有夠。」今也講彼个天頂彼个仙講：「E5～呔有人講[走@百]起來天頂？」啊講：「彼个創五雷共敲予落去。」啊彈一下脆雷煞共敲一下煞，敲去煞翹去，啊煞敲一下煞變骨頭灰去啊。啊毋才講古早人講：「彼个蚼蟻仔講號做白賊七仔的骨頭灰落去變成的，便若囥一項物件，伊亦知通趡去食，講彼號做好鼻師啦。」呼，講白賊七仔好鼻師就是對彼來的。",
          "Ah i chit-ma2 khai-si2 gia5 khi3 hai2-pinn-a2 kong2 khai-si2hoah chit8 e5 ho7-leng7, chiann5-sit8 u7-iann2 hit e5 phiann5 soah ta khi3, ah kong2 eng5-lang5 teh kong2 kong2: “Ou5~ hai2-chui2 ta khi3, loh8 lai5 liah8 hi5-a2, lai5 liah8 he5-a2, chit8-koa2 ang5-he5-a2-chhiu.” I teh kong2: “Li2 chiah8 ang5-he5-a2-chhiu ka7 at lai5 kui-ui7, goa2 e5 ang5-he5-a2-chhiu chiap-chiap beh chiunn7 thinn lah.” Honn3, chiap beh peh chiunn7 thinn. Ah kio3 hit e5 kong2: “Lai5, lin2 he5-a2 liah8 khi3, ang5-he5-a2-chhiu khioh lai5 hou7 goa2, goa2 ang5-he5-a2-chhiu chiap-chiap leh beh peh chiunn7 thinn.” Ah chit-ma2 peh u7 hiah koan5-a2 kong2: “Lai5! Koh khiam3 sann ki chiah u7-kau3.” Chit-ma2 kong2 hit e5 thinn-teng2 hit e5 sian kong2: “E5~ thai3 u7 lang5 kong2 peh khi2 lai5 thinn-teng2?” Ah kong2: “Hit e5 chhong3 ngou2-lui5 ka7 kha3 hou7 loh8--khi3.” Ah tan5 chit8-e7 chhe3-lui5 soah ka7 kha3 chit8-e7 soah, kha3 khi3 soah khiau khi3, ah soah kha3 chit8-e7 soah pian3 kut-thau5-hu khi3 ah. Ah m7-chiah kong2 kou2-cha2 lang5 kong2: “Hit e5 kau2-hia7-a2 kong2 ho7-cho3 Peh8-chhat8-chhit-a2 e5 kut-thau5-hu loh8 khi3 pian3-seng5 e5, pian7-na7 khng3 chit8 hang7 mih8-kiann7, i ia7 chai thang nng3 khi3 chiah8, kong2 he ho7-cho3 ho2-phinn7-sai lah.” Honn3, kong2 Peh8-chhat8-chhit-a2 ho2-phinn7-sai to7 si7 tui3 hia lai5 e5."
        ]
      ],
      "篇名": "白賊七仔好鼻師"
    }
  ]
}
