{
  "作者": "戴樹維",
  "出版年": "2003",
  "出版者": "雲林縣文化局",
  "文類": "民間故事",
  "書名": "雲林縣民間文學集9—閩南語故事集（五）",
  "書寫系統": "漢羅",
  "資料": [
    {
      "段": [
        [
          "有一個庄頭，有三個這leh號做……這leh像阮按呢 honn，按呢差不多仝家夥仔猶擱同學、結拜，honn。三個結拜e5時陣講欲來上京考kau3（較早彼赴考honn），henn3，ah考kau3 e5時陣三個就去a。",
          "U7 chit8 e5 chng-thau5, u7 sann e5 chit leh ho7-cho3...... chit leh chhiunn7 goan2 an2-ne honn, an2-ne chha-put-to kang7 ke-hoe2-a2 iau2-koh tong5-oh8, kiat-pai3, honn. Sann e5 kiat-pai3 e5 si5-chun7 kong2 beh lai5 chiunn7-kiann kho2-kau3 (khah-cha2 he hu3-kho2 honn), henn3, ah kho2-kau3 e5 si5-chun7 sann e5 to7 khi3 a."
        ],
        [
          "去到這leh號做……可比講佇斗六來出發來講lah，honn，斗六出發ah來到彼leh台中，honn。來到台中e5時陣，這leh號做遮e5地頭青疏，較早攏用行路e5，ah今neh？Honn，原若煩惱。今咱暗時欲蹛佇陀，按呢蹛遐咧煩惱。Ah伊彼leh，這leh號做honn，今仔咱共號做金山、銀山佮銅山，honn，按呢。這leh時陣，銅山就講：「曷有問題，來阮丈人睏！」Enn3，三個攏猶未結婚leh，ah哪會有丈人？Henn3，「佇陀？」「遐彼大樓a！」一個台中市內e5時陣恰若一間大樓爾neh，henn3，彼leh大樓e5主人彼當時仔佇彼店跤，「E5，這毋知陀位來e5懵懂漢？Enn5，我的查某囝恰若單生一女爾，攏猶未招婚配婿leh，按怎我有囝婿？」Ah好，伊choann-a2反頭後壁大門遐咧等。",
          "Khi3 kau3 chit leh ho7-cho3...... kho2-pi2 kong2 ti7 Tau2-lak8 lai5 chhut-hoat lai5 kong2 lah, honn, Tau2-lak8 chhut-hoat ah lai5 kau3 hit leh Tai5-tiong, honn. Lai5 kau3 Tai5-tiong e5 si5-chun7, chit leh ho7-cho3 chia e5 te7-thau5 chhenn-sou, khah-cha2 long2 eng7 kiann5-lou7 e5, ah tann neh? Honn, goan5-na7 hoan5-lo2. Tann lan2 am3-si5 beh toa3 ti7 toh, an2-ne toa3 hia leh hoan5-lo2. Ah i hit leh, chit leh ho7-cho3 honn, kin-a2 lan2 ka7 ho7-cho3 Kim-san, Gin5-san kap Tang5-san, honn, an2-ne . chit leh si5-chun7, Tang5-san to7 kong2: “Khah u7 bun7-te5, lai5 goan2 tiunn7-lang5 khun3!” Enn3, sann e5 long2 iau2-boe7 kiat-hun leh, ah nah e7 u7 tiunn7-lang5? Henn3, “ti7 toh?” “Hiah he toa7-lau5 a!” Chit8 e5 Tai5-tiong chhi7-lai7 e5 si5-chun7 kan-na2 chit8 keng toa7-lau5 nia5 neh, henn3, hit leh toa7-lau5 e5 chu2-lang5 hit-tong-si5-a2 ti7 he tiam3-kha, “E5, che m7 chai toh-ui7 lai5 e5 bong2-tong3-han3? Enn5, goa2 e5 cha-bou2-kiann2 ka2-na2 toann-senn it lu2 nia5, long2 iau2-boe7 chio-hun phoe3-sai3 leh, an2-choann2 goa2 u7 kiann2-sai3?” Ah ho2, i choann-a2 hoan2-thau5 au7-piah toa7-mng5 hia leh tan2."
        ],
        [
          "Ah這三個就行、行來到遐，ah這leh員外就講：「三位秀才請了，ah恁是何方人士，欲往哪裡去？」「Ah阮就斗六人lah！Ah阮咧欲來台北上京考kau3。」「Honn，ah既然是秀才，老漢e5時陣對這秀才真正敬仰。來，恁兩個來我遐蹛，ah伊有丈人honn，叫伊去伊丈人遐睏。」「害a，我才講彼句就去予人聽著！今人阮兩個大哥e5時陣人共請入去，ah我leh？真正無聊。」八月半a，choann-a2按呢牆圍仔直行直行，行到差不多毋知若久a，彼花園按呢一大片，這間原若好額人honn，ah今講欲按怎？總是就共蹯過牆圍仔，ah來花園遮罔共人度一日m7，腹肚嘛枵，猶擱無房通仔睏。",
          "Ah chit sann e5 to7 kiann5, kiann5 lai5 kau3 hia, ah chit leh goan5-goe7 to7 kong2: “Sann ui7 siu3-chai5 chhiann2 liau2, ah lin2 si7 ho5-hong jin5-su7, beh ong2 na2-li2 khi3?” “Ah goan2 to7 Tau2-lak8 lang5 lah! Ah goan2 leh beh lai5 Tai5-pak chiunn7-kiann kho2-kau3.” “Honn, ah ki3-jian5 si7 siu3-chai5, lau7-han3 e5 si5-chun7 tui3 che siu3-chai5 chin-chiann3 keng3-giong2. Lai5, lin2 nng7 e5 lai5 goa2 hia toa3, ah i u7 tiunn7-lang5 honn, kio3 i khi3 i tiunn7-lang5 hia khun3.” “Hai7 a, goa2 chiah kong2 hit ku3 to7 khi3 hou7 lang5 thiann tioh8! Tann lang5 goan2 nng7 e5 toa7-ko e5 si5-chun7 lang5 ka7 chhiann2 jip8--khi3, ah goa2 leh? Chin-chiann3 bo5-liau5.” Peh goeh8 poann3 a, choann-a2 an2-ne chhiunn5-ui5-a2 tit8 kiann5 tit8 kiann5, kiann5 kau3 chha-put-to m7 chai joa7 ku2 a, he hoe-hng5 an2-ne chit8 toa7-phian3, chit keng goan5-na7 ho2-giah8-lang5 honn, ah tann kong2 beh an2-choann2? Chong2 si7 to7 ka7 poann5 koe3 chhiunn5-ui5-a2, ah lai5 hoe-hng5 chia bong2 ka7 lang5 tou7 chit8 jit8 m7, pak-tou2 ma7 iau, iau2-koh bo5 pang5 thang-a2 khun3."
        ],
        [
          "Ah拄彼八月半，彼leh小姐e5時陣，員外小姐e5時陣含伊的查某仔出來遊賞百花，看著這leh懵懂漢，企圖若像抑是按怎，毋過伊頭殼頂e5時陣有一個魁星（魁星坦目斗，ah這個人會做官），ah去予看著，ah伊知，共講：「好，你是陀來e5野漢 honn，ah無受阮的許可e5時陣，私闖阮的門第？」「Ah小姐，歹勢lah！我就蹛斗六lah，阮就三兄弟e5時陣欲上京欲考kau3，ah就來到……我就按呢煩惱阮彼兄弟仔，煩惱講兮暗欲陀位睏，ah無法度，無法度我就想講：『好，來阮丈人遐睏！』」「Henn3，ah恁丈人蹛陀？」「蹛佇彼大樓a！」「Ah彼就阮的厝neh！你這leh人哪會按呢，ah我猶未招婚配婿，ah你是按怎變做我的翁？」擱氣起來，但是又擱看著伊的魁星，ah原若共吞落來。",
          "Ah tu2 he peh goeh8 poann3, hit leh sio2-chia2 e5 si5-chun7, goan5-goe7 sio2-chia2 e5 si5-chun7 ham7 i e5 cha-bou2-kan2-a2 chhut lai5 iu5-siong2 pah-hoe, khoann3 tioh8 chit leh bong2-tong3-han3, khi3-tou5 na2-chhiunn7 iah si7 an2-choann2, m7-koh i thau5-khak teng2 e5 si5-chun7 u7 chit8 e5 khoe-seng (khoe-seng than2 bak8-tau2, ah chit e5 lang5 e7 cho3-koann), ah khi3 hou7 khoann3 tioh8, ah i chai, ka7 kong2: “Ho2, li2 si7 toh lai5 e5 ia2-han3 honn, ah bo5 siu7 goan2 e5 hu2-kho2 e5 si5-chun7, su chhoann2 goan2 e5 mng5-te7?” “Ah sio2-chia2, phainn2-se3 lah! Goa2 to7 toa3 Tau2-lak8 lah, goan2 to7 sann hiann-ti7 e5 si5-chun7 beh chiunn7-kiann beh kho2-kau3, ah to7 lai5 kau3...... goa2 to7 an2-ne hoan5-lo2 goan2 he hiann-ti7-a2, hoan5-lo2 kong2 e7-am3 beh toh-ui7 khun3, ah bo5 hoat-tou7, bo5 hoat-tou7 goa2 to7 siunn7 kong2: `Ho2, lai5 goan2 tiunn7-lang5 hia khun3!' ” “Henn3, ah lin2 tiunn7-lang5 toa3 toh?” “Toa3 ti7 he toa7-lau5 a!” “Ah he to7 goan2 e5 chhu3 neh! Li2 chit leh lang5 nah e7 an2-ne, ah goa2 iau2-boe7 chio-hun phoe3-sai3, ah li2 si7 an2-choann2 pian3-cho3 goa2 e5 ang?” Koh khi3--khi2-lai5, tan7-si7 iu7-koh khoann3 tioh8 i e5 khoe-seng, ah goan5-na7 ka7 thun--loh8-lai5."
        ],
        [
          "今仔伊就講：「按呢好，你講欲上京考kau3按呢好，兮暗你猶未食leh，慢且leh，honn，ah我有一個條件，我愛做對仔予你對，你若對會著，我兮暗我的紅眠床讓你睏，我來佮查某仔做夥睏。Honn，按呢就真正優待a honn。Ah臆未著你就愛隨出去。」伊就講：「Ah小姐，這、這……」若像講：「我秀才neh你知無？Ah這就真簡單lah。」",
          "Kin-a2 i to7 kong2: “An2-ne ho2, li2 kong2 beh chiunn7-kiann kho2-kau3 an2-ne ho2, e7-am3 li2 iau2-boe7 chiah8 leh, ban7-chhiann2 leh, honn, ah goa2 u7 chit8 e5 tiau5-kiann7, goa2 ai3 cho3 tui3-a2 hou7 li2 tui3, li2 na7 tui3 e7 tioh8, goa2 e7-am3 goa2 e5 ang5-bin5-chhng5 niu7 li2 khun3, goa2 lai5 kap cha-bou2-kan2-a2 cho3-hoe2 khun3. Honn, an2-ne to7 chin-chiann3 iu-thai7 a honn. Ah ioh be7 tioh8 li2 to7 ai3 sui5 chhut--khi3.” I to7 kong2: “Ah sio2-chia2, che, che......” Na2-chhiunn7 kong2: “Goa2 siu3-chai5 neh li2 chai bo5? Ah che to7 chin kan2-tan lah.”"
        ],
        [
          "好，honn，ah就辦一桌請伊，ah請伊e5時陣，拄伊彼leh小姐桌跤彼位飼一隻雞仔，正雞母咧孵卵（寵物就著lah，伊毋是欲刣e5），ah彼隻咧孵卵e5時陣，伊彼飯e5飯粒仔講落落面桶仔（面頭前拄好一個面桶仔），ah雞母e5時陣看著講飯粒仔，choann-a2按呢探頭去共啄，「鏘」一下，honn，啄彼leh飯粒仔，「鏘」一下。彼leh小姐就想著講：「Ah好，按呢你原若差不多半飽a，差不多欲飽a，照約束，我愛做對仔予你對，對若會著，honn，兮暗我的紅眠床我會照約束讓你睏，ah若臆未著，這leh號做你愛走。不過我原若共你條件，你若臆會著紅眠床讓你睏，ah奴家終身來陪來。」「我就無咧共你想彼，我恰若想講我兮暗這頓通仔拚leh就好a honn。」Ah好，伊這leh小姐講：「按怎？『雞啄面盆聲如鐘』。」事志到遮來，心內想講……「Ai5小姐，臆你這簡單lah，我無我欲按怎去考kau3？但是我今仔咧予你請honn，共你咧講話，我原若頭殼內honn，按呢讀彼四書五經a，猶有咧讀。無我轉來考kau3，我來考若著e5時陣，轉來共你答覆，honn，我考了e5時陣轉來共你答覆，抑無共你、今仔共你臆這簡單a！實在是未曉。Honn，「好lah，到位e5緣m7。」尾仔原若照約束眠床予伊睏，ah伊去佮查某仔睏。",
          "Ho2, honn, ah to7 pan7 chit8 toh chhiann2 i, ah chhiann2 i e5 si5-chun7, tu2 i hit leh sio2-chia2 toh-kha hit ui7 chhi7 chit8 chiah ke-a2, chiann3 ke-bu2 leh pu7-nng7 (thiong2-but8 to7 tioh8 lah, i m7 si7 beh thai5 e5), ah hit chiah leh pu7-nng7 e5 si5-chun7, i he png7 e5 png7-liap8-a2 kong2 lak loh8 bin7-thang2-a2 (bin7-thau5-cheng5 tu2-ho2 chit8 e5 bin7-thang2-a2), ah ke-bu2 e5 si5-chun7 khoann3 tioh8 kong2 png7-liap8-a2, choann-a2 an2-ne tham-thau5 khi3 ka7 tok, “khiang” chit8-e7, honn, tok hit leh png7-liap8-a2, “khiang” chit8-e7. Hit leh sio2-chia2 to7 siunn7 tioh8 kong2: “Ah ho2, an2-ne li2 goan5-na7 chha-put-to poann3-pa2 a, chha-put-to beh pa2 a, chiau3 iok-sok, goa2 ai3 cho3 tui3-a2 hou7 li2 tui3, tui3 na7 e7 tioh8, honn, e7-am3 goa2 e5 ang5-bin5-chhng5 goa2 e7 chiau3 iok-sok niu7 li2 khun3, ah na7 ioh be7 tioh8, chit leh ho7-cho3 li2 ai3 chau2. Put-ko3 goa2 goan5-na7 ka7 li2 tiau5-kiann7, li2 na7 ioh e7 tioh8 ang5-bin5-chhng5 niu7 li2 khun3, ah lou5-ka chiong-sin lai5 poe5 lai5.” “Goa2 to7 bo5 leh ka7 li2 siunn7 he, goa2 kan-na7 siunn7 kong2 goa2 e7-am3 chit tng3 thang-a2 piann3 leh to7 ho2 a honn.” Ah ho2, i chit leh sio2-chia2 kong2: “An2-choann2? `Ke tok bin7-phun5 siann ju5 cheng'.” Tai7-chi3 kau3 chia lai5, sim-lai7 siunn7 kong2...... “Ai5 sio2-chia2, ioh li2 che kan2-tan lah, goa2 bo5 goa2 beh an2-choann2 khi3 kho2-kau3? Tan7-si7 goa2 kin-a2 leh hou7 li2 chhiann2 honn, ka7 li2 leh kong2-oe7, goa2 goan5-na7 thau5-khak lai7 honn, an2-ne thak8 he su3-su ngou2-keng a, iau2 u7 leh thak8. Bo5 goa2 tng2 lai5 kho2-kau3, goa2 lai5 kho2 na7 tioh8 e5 si5-chun7, tng2 lai5 ka7 li2 tap-hok8, honn, goa2 kho2 liau2 e5 si5-chun7 tng2 lai5 ka7 li2 tap-hok8, iah bo5 ka7 li2, kin-a2 ka7 li2 ioh che kan2-tan a! Sit8-chai7 si7 be7-hiau2. Honn, “Ho2 lah, kau3-ui7 e5 ian5 m7.” Boe2-a2 goan5-na7 chiau3 iok-sok bin5-chhng5 hou7 i khun3, ah i khi3 kap cha-bou2-kan2-a2 khun3."
        ],
        [
          "隔轉日e5時陣，原若共伊送去後花園e5後門遐，共送伊出去。",
          "Keh-tng2-jit8 e5 si5-chun7, goan5-na7 ka7 i sang3 khi3 au7-hoe-hng5 e5 au7-mng5 hia, ka7 sang3 i chhut--khi3."
        ],
        [
          "Ah今仔彼兩個阿兄、哥哥e5時陣就蹛遐接，伊講：「Ou5，ah恁昨暝員外對恁招待按怎？」「Hou3，未[禾+黑] lah，美國牛肉ou5，ah這leh德國松茸，啥物這leh號做法國e5鮑魚，攏規個請阮。Ah你leh？」「我毋共你講！」Honn，伊講：「你昨暗蹛陀睏？」伊講：「我毋共你講！」Honn。Ah今毋就去考a，到彼leh板橋，較早欲過台北橋、欲過台北e5時陣愛過彼淡水彼……淡水河彼橋honn。較早e5橋e5時陣，（彼是比喻e5，毋是真正淡水lah honn，是京城e5事志lah honn，我今仔就是choann-a2按呢共……謝東閔咧共我講可比做台灣來形容按呢lah！Ah其實是佇京城e5事志lah。）欲過京城e5彼leh所在有一個橋，橋e5時陣木橋lah，木造的，ah差不多人會當過未當相閃，honn，伊拄、三個拄行到橋中央，對岸e5時陣一個這leh號做這leh騎白馬e5，一個老人，發喙鬚，騎來a，伊也毋閃，伊也毋閃，彼老人講：「恁少年人目無尊長，煞按呢老人neh，煞未堪得讓老人過，反頭m7！」Ah這leh銅山仔伊講：「未使得，你老人閒閒，honn，無創啥，你按怎無愛讓阮過？阮三人有真大e5任務佇leh，欲上京考kau3，honn，考期到a。」「Ou5，好，ah既然蹛遐咧爭執m7，假上京考kau3，按呢好，我做對仔予你對，對若著我讓恁過，對若未著換恁愛讓我過。」Honn，按呢擱有公平。伊拄好彼馬欲徙拄仔這leh馬的跤會振動，落著彼leh橋枋，「khong」一下、「tong」一下honn，伊就這leh共做，講：「馬過木橋聲如鼓。」Ou5，彼leh金山佮銀山仔：「你出即深我曷有法度好共你對這！」但是這銅山仔伊按呢想講：「Enn5，彼暝我去予小姐請honn，ah伊彼leh講彼句深深，無我就這句共答。」伊嘛毋知影意思a。伊講：「好，我共你答！」伊講欲答a，講：「你講『馬過木橋聲如鼓』？」按呢講：「著a！」Ah我共你對講：「雞啄面盆聲如鐘。」彼老人講choann-a2摳反頭，「Enn，這今著毋著嘛毋知，這老人原若[犬+肖] e5。」彼leh老人就是當今e5這leh號做萬歲，皇帝lah！Ah煞假平常人出來咧遊覽。",
          "Ah kin-a2 in hit nng7 e5 a-hiann, ko-ko e5 si5-chun7 to7 toa3 hia chiap, i kong2: “Ou5, ah lin2 cha-me5 goan5-goe7 tui3 lin2 chiau-thai7 an2-choann2?” “Hou3, be7-bai2 lah, Bi2-kok gu5-bah ou5, ah chit leh Tek-kok siong5-jiong5, siann2-mih chit leh ho7-cho3 Hoat-kok e5 pau-hi5, long2 kui-e5 chhiann2 goan2. Ah li2 leh?” “Goa2 m7 ka7 li2 kong2!” Honn, i kong2: “Li2 cha-am3 toa3 toh khun3?” I kong2: “Goa2 m7 ka7 li2 kong2!” Honn. Ah tann m7 to7 khi3 kho2 a, kau3 hit leh Pang-kio5, khah-cha2 beh koe3 tai5-pak-kio5, beh koe3 Tai5-pak e5 si5-chun7 ai3 koe3 he Tam7-chui2 he...... Tam7-chui2-ho5 he kio5 honn. Khah-cha2 e5 kio5 e5 si5-chun7, (he si7 pi2-ju7 e5, m7 si7 chin-chiann3 Tam7-chui2 lah honn, si7 kiann-siann5 e5 tai7-chi3 lah honn, goa2 kin-a2 to7 si7 choann-a2 an2-ne ka7...... Chia7 Tong-bin2 leh ka7 goa2 kong2 kho2-pi2 cho3 Tai5-oan5 lai5 heng5-iong5 an2-ne lah! Ah ki5-sit8 si7 ti7 kiann-siann5 e5 tai7-chi3 lah.) Beh koe3 kiann-siann5 e5 hit leh sou2-chai7 u7 chit8 e5 kio5, kio5 e5 si5-chun7 bok8-kio5 lah, bok8-cho7 e5, ah chha-put-to lang5 e7-tang3 koe3 be7-tang3 sio-siam2, honn, i tu2, sann e5 tu2 kiann5 kau3 kio5 tiong-ng, tui3-hoann7 e5 si5-chun7 chit8 e5 chit leh ho7-cho3 chit leh khia5 peh8-be2 e5, chit8 e5 lau7-lang5, hoat chhui3-chhiu, khia5 lai5 a, i ia7 m7 siam2, i ia7 m7 siam2, he lau7-lang5 kong2: “Lin2 siau3-lian5-lang5 bok8 bu5 chun-tiong2, soah an2-ne lau7-lang5 neh, soah be7 kham-tit niu7 lau7-lang5 koe3, hoan2-thau5 m7!” Ah chit leh Tang5-san-a2 i kong2: “Be7-sai2-tit, li2 lau7-lang5 eng5-eng5, honn, bo5 chhong3 siann2, li2 an2-choann2 bo5-ai3 niu7 goan2 koe3? Goan2 sann lang5 u7 chin toa7 e5 jin7-bu7 ti7 leh, beh chiunn7-kiann kho2-kau3, honn, kho2-ki5 kau3 a.” “Ou5, ho2, ah ki3-jian5 toa3 hia leh cheng-chip m7, ke2 chiunn7-kiann kho2-kau3, an2-ne ho2, goa2 cho3 tui3-a2 hou7 li2 tui3, tui3 na7 tioh8 goa2 niu7 lin2 koe3, tui3 na7 be7 tioh8 oann7 lin2 ai3 niu7 goa2 koe3.” Honn, an2-ne koh u7 kong-penn5. I tu2-ho2 he be2 beh soa2 tu2-a2 chit leh be2 e5 kha e7 tin2-tang7, lok8 tioh8 hit leh kio5-pang, “khong” chit8-e7, “tong” chit8-e7 honn, i to7 chit leh ka7 cho3, kong2: “Be2 koe3 bok8-kio5 siann ju5 kou2.” Ou5, hit leh Kim-san kap Gin5-san-a2: “Li2 chhut chiah chhim goa2 khah u7 hoat-tou7 ho2 ka7 li2 tui3 che!” Tan7-si7 che Tang5-san-a2 i an2-ne siunn7 kong2: “Enn5, hit me5 goa2 khi3 hou7 sio2-chia2 chhiann2 honn, ah i hit leh kong2 hit ku3 chhim-chhim, bo5 goa2 to7 chit ku3 ka7 tap.” I ma7 m7 chai-iann2 i3-su3 a. I kong2: “Ho2, goa2 ka7 li2 tap!” I kong2 beh tap a, kong2: “Li2 kong2 `be2 koe3 bok8-kio5 siann ju5 kou2'?” An2-ne kong2: “Tioh8 a!” Ah goa2 ka7 li2 tui3 kong2: “Ke tok bin7-phun5 siann ju5 cheng.” He lau7-lang5 kong2 choann-a2 khau hoan2-thau5, “Enn, che tann tioh8 m7 tioh8 ma7 m7 chai, che lau7-lang5 goan5-na7 siau2--e5.” Hit leh lau7-lang5 to7 si7 tong-kim e5 chit leh ho7-cho3 ban7-soe3, hong5-te3 lah! Ah soah ke2 peng5-siong5-lang5 chhut lai5 leh iu5-lam2."
        ],
        [
          "今仔轉去共彼leh主考官講：「考試當時仔？」伊講：「明仔載。」「Ah好，既然明仔載，按呢你上尾仔題共我加一個『馬過木橋聲如鼓』，若有才調答講：『雞啄面盆聲如鐘』，這leh欲予伊一甲狀元。」Honn，萬歲共交代按呢。今仔這金山佮銀山仔直寫，逐項攏寫甲按呢，銅山仔無啥會曉寫，ah今仔就寬仔寫寬仔寫，寫到尾仔，「E3，哪有一條講『馬過木橋聲如鼓』？Ah這毋是彼leh[犬+肖]老人？」Honn，「Hng3 a，好a，我就共寫『雞啄面盆聲如鐘』。」Ah金山銀山仔原若捎無，毋知影意思，ah choann-a2按呢無寫。",
          "Kin-a2 tng2--khi3 ka7 hit leh chu2-kho2-koann kong2: “Kho2-chhi3 tang-si5-a2?” I kong2: “Bin5-a2-chai3.” “Ah ho2, ki3-jian5 bin5-a2-chai3, an2-ne li2 siong7 boe2-a2 te5 ka7 goa2 ke chit8 e5 `be2 koe3 bok8-kio5 siann ju5 kou2', na7 u7 chai5-tiau7 tap kong2: `Ke tok bin7-phun5 siann ju5 cheng', chit leh beh hou7 i it-kah chiong7-goan5.” Honn, ban7-soe3 ka7 kau-tai3 an2-ne. Kin-a2 che Kim-san kap Gin5-san-a2 tit8 sia2, tak8-hang7 long2 sia2 kah an2-ne, Tang5-san-a2 bo5 siann2 e7-hiau2 sia2, ah kin-a2 to7 khoann-a2 sia2 khoann-a2 sia2, sia2 kau3 boe2-a2, “E3, nah u7 chit8 tiau5 kong2 `be2 koe3 bok8-kio5 siann ju5 kou2'? Ah che m7 si7 hit leh siau2-lau7-lang5?” Honn, “Hng3 a, ho2 a, goa2 to7 ka7 sia2 `ke tok bin7-phun5 siann ju5 cheng'.” Ah Kim-san Gin5-san-a2 goan5-na7 sa bo5, m7 chai-iann2 i3-su3, ah choann-a2 an2-ne bo5 sia2."
        ],
        [
          "Ah尾仔發榜，發榜e5時陣，一甲狀元銅山仔，ah金山仔才這leh號做探花，ah彼銀山仔才榜眼。Honn，彼陣仔第一名e5號做這leh狀元，第三名e5探花，第二名e5號做這leh榜眼。所以這三個honn，ah今仔、今仔是講狀元e5時陣，萬歲賜伊講遊街，ah較早若遊街咧欲對遮過，「你彼大樓愛共我拆，狀元欲對遮過！」今仔就按呢，「莫lah！」講一寡仔若像欲政治獻金原若啥物honn，遊街e5時陣欲賺一寡仔彼leh啥物。伊choann-a2按呢無佇台北，直接來到台中，去共通報彼leh員外，共講：「新科狀元到！」「夭壽a，oah，我這捯包算了一下未講話。」是講台灣話「去著著伊遐」，「狀元曷有來到台中e5？」",
          "Ah boe2-a2 hoat-png2, hoat-png2 e5 si5-chun7, it-kah chiong7-goan5 Tang5-san-a2, ah Kim-san-a2 chiah chit leh ho7-cho3 tham3-hoa, ah he Gin5-san-a2 chiah png2-gan2. Honn, hit-chun7-a2 te7-it mia5 e5 ho7-cho3 chit leh chiong7-goan5, te7-sann mia5 e5 tham3-hoa, te7-ji7 mia5 e5 ho7-cho3 chit leh png2-gan2. Sou2-i2 in chit sann e5 honn, ah kin-a2, kin-a2 si7 kong2 chiong7-goan5 e5 si5-chun7, ban7-soe3 su3 i kong2 iu5-ke, ah khah-cha2 na7 iu5-ke leh beh tui3 chia koe3, “Li2 he toa7-lau5 ai3 ka7 goa2 thiah, chiong7-goan5 beh tui3 chia koe3!” Kin-a2 to7 an2-ne, “Mai3 lah!” Kong2 chit8-koa2-a2 na2-chhiunn7 beh cheng3-ti7 hian3-kim goan5-na7 siann2-mih honn, iu5-ke e5 si5-chun7 beh than3 chit8-koa2-a2 hit leh siann2-mih. I choann-a2 an2-ne bo5 ti7 Tai5-pak, tit8-chiap lai5 kau3 Tai5-tiong, khi3 ka7 thong-po3 hit leh goan5-goe7, ka7 kong2: “Sin-kho chiong7-goan5 kau3!” “Iau2-siu7 a, oah, goa2 chit tau2 pau-sng3 liau2 chit8-e7 be7 kong2-oe7.” Si7 kong2 Tai5-oan5-oe7 “khi3 tioh8 tioh8 i hia”, “Chiong7-goan5 khah u7 lai5 kau3 Tai5-tiong e5?”"
        ],
        [
          "Honn，好，今仔e5時陣choann-a2按呢欲去就出來共迎接，講：「新科狀元駕到honn，ah老頇顢出來迎接，ah，這leh有得罪。」「免，無要緊，無要緊，遮坐。」「Ah新科狀元今仔日毋知啥物貴事？」「無別事！」伊講害a，想講咧欲共我拆厝 honn，我愛擱錢予伊m7 honn，「請、請、請道其詳，honn，你共我講較詳細leh。」「我欲娶恁查某囝！」「謝天謝地，阮查某囝會當嫁到狀元就誠好ah！」伊講：「我、我來問阮查某囝看覓leh。」Ou5，[走@百]起去樓頂e5時陣，共查某囝講。查某囝講：「阿爹，叫伊講彼我共出彼題目彼共我答，答了我才欲答應。」「有影，當時仔恁、恁兩個暗通？」查某囝才共講彼leh經過予聽，講：「按呢好，按呢好！」",
          "Honn, ho2, kin-a2 e5 si5-chun7 choann-a2 an2-ne beh khi3 to7 chhut lai5 ka7 geng5-chiap, kong2: “Sin-kho chiong7-goan5 ka3-kau3 honn, ah lau7-han-ban7 chhut lai5 geng5-chiap, ah, chit leh u7 tek-choe7.” “Bian2, bo5 iau3-kin2, bo5 iau3-kin2, chia che7.” “Ah sin-kho chiong7-goan5 kin-a2-jit8 m7 chai siann2-mih kui3-su7?” “Bo5 pat8 su7!” I kong2 hai7 a, siunn7 kong2 leh beh ka7 goa2 thiah-chhu3 honn, goa2 ai3 koh chinn5 hou7 i m7 honn, “Chhiann2, chhiann2, chhiann2 to7 ki5 siong5, honn, li2 ka7 goa2 kong2 khah siong5-se3 leh.” “Goa2 beh chhoa7 lin2 cha-bou2-kiann2!” “Sia7 thinn sia7 te7, goan2 cha-bou2-kiann2 e7-tang3 ke3 kau3 chiong7-goan5 to7 chiann5 ho2 ah!” I kong2: “Goa2, goa2 lai5 mng7 goan2 cha-bou2-kiann2 khoann3 mai7 leh.” Ou5, peh khi2 khi3 lau5-teng2 e5 si5-chun7, ka7 in cha-bou2-kiann2 kong2. In cha-bou2-kiann2 kong2: “A-tia, kio3 i kong2 he goa2 ka7 chhut he te5-bak8 he ka7 goa2 tap, tap liau2 goa2 chiah beh tap-eng3.” “U7-iann2, tang-si5-a2 lin2, lin2 nng7 e5 am3-thong?” In cha-bou2-kiann2 chiah ka7 kong2 hit leh keng-koe3 hou7 thiann, kong2: “An2-ne ho2, an2-ne ho2!”"
        ],
        [
          "當時仔落來講：「狀元ah，阮查某囝講當時有佮你約束honn？」「有lah，彼陣仔我就有才調共答a。我彼陣仔實在就是講我咧讀四書五經，頭腦咧處理，無彼陣仔我就共答a。你共講、起去共恁小姐講，共講e5時陣，你共講『馬過木橋聲如鼓』，看按呢著無，我答按呢著無。」Honn，起去，恁彼小姐就聽著，按呢號做著a：鐘佮鼓有相對a，雞佮馬，細隻佮大隻就有對a，ah伊彼對仔就是愛相對lah！Ah choann-a2妝甲水水出來，ah這leh號做「面前我君了？」伊講：「Hioh lah！免lah！」現結為夫妻按呢honn。",
          "Tang-si5-a2 loh8 lai5 kong2: “Chiong7-goan5 ah, goan2 cha-bou2-kiann2 kong2 tong-si5 u7 kap li2 iok-sok honn?” “U7 lah, hit-chun7-a2 goa2 to7 u7 chai5-tiau7 ka7 tap a. Goa2 hit-chun7-a2 sit8-chai7 to7 si7 kong2 goa2 leh thak8 su3-su ngou2-keng, thau5-nau2 leh chhu2-li2, bo5 hit-chun7-a2 goa2 to7 ka7 tap a. Li2 ka7 kong2, khi2 khi3 ka7 lin2 sio2-chia2 kong2, ka7 kong2 e5 si5-chun7, li2 ka7 kong2 `be2 koe3 bok8-kio5 siann ju5 kou2', khoann3 an2-ne tioh8 bo5, goa2 tap an2-ne tioh8 bo5.” Honn, khi2 khi3, lin2 he sio2-chia2 to7 thiann tioh8, an2-ne ho7-cho3 tioh8 a: cheng kap kou2 u7 sio-tui3 a, ke kap be2, se3 chiah kap toa7-chiah to7 u7 tui3 a, ah i he tui3-a2 to7 si7 ai3 sio-tui3 lah! Ah choann-a2 chng kah sui2-sui2 chhut--lai5, ah chit leh ho7-cho3 `bin7-cheng ngou2 kun liau2?” I kong2: “Hioh lah! Bian2 lah!” Hian7 kiat ui5 hu-chhe an2-ne honn."
        ]
      ],
      "篇名": "雞啄面盆聲如鐘"
    }
  ]
}
