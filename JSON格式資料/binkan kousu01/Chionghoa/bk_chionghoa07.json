{
  "作者": "張蓮鳳",
  "出版年": "1994",
  "出版者": "彰化縣文化局",
  "文類": "民間故事",
  "書名": "彰化縣民間文學集4—故事篇（二）",
  "書寫系統": "漢羅",
  "資料": [
    {
      "段": [
        [
          "以早一个員外啊，得卜倩工人，卜來做穡。啊新婦就來問大官，因為卜倩工人著愛煮予人食，煮予人食毋知卜煮偌濟米就毋知。啊就問大官講：「你倩幾个工人啊？」大官就講，卜來共試這个新婦看伊的巧氣，彼个腦力差不多到啥物程度。啊伊就共伊講：「我今仔日倩的人數就是，七八二三个。」予新婦聽，啊新婦聽聽咧就知影，知影就轉去煮囉毋。",
          "I2-cha2 chit8 e5 goan5-goe7 ah, teh beh chhiann3 kang-lang5, beh lai5 choh-sit. Ah in sin-pu7 to7 lai5 mng7 in ta-koann, in-ui7 beh chhiann3 kang-lang5 tioh8-ai3 chu2 hou7 lang5 chiah8, chu2 hou7 lang5 chiah8 m7 chai beh chu2 joa7 che7 bi2 to7 m7 chai. Ah to7 mng7 in ta-koann kong2: “Li2 chhiann3 kui2 e5 kang-lang5 ah?” In ta-koann to7 kong2, beh lai5 ka7 chhi3 chit e5 sin-pu7 khoann3 i e5 khiau2-khi3, hit e5 nau2-lek8 chha-put-to kau3 siann2-mih theng5-tou7. Ah i to7 ka7 i kong2: “Goa2 kin-a2-jit8 chhiann3 e5 lang5-sou3 to7 si7, chhit  pat ji7 sann e5.” Hou7 in sin-pu7 thiann, ah in sin-pu7 thiann-thiann leh to7 chai-iann2, chai-iann2 to7 tng2 khi3 chu2 loh m7."
        ],
        [
          "轉去煮囉毋，較停仔大官想講：「頭抵仔我共講七八二三个，當伊毋知聽有抑無？」啊就共問講：「你今仔日煮偌濟米？」啊新婦講：「好！你彼陣仔你會共我考試，我今也我麼卜共你答一个，oan5-a2共你考，你彼陣仔共我考，我今也卜共你考倒轉來。」啊伊共伊應講：「我今也煮米的數量就是『一升米、二升半、三半升、四升半』。」啊大官才謳咾這新婦：「哎！真巧！真讚！這新婦[禾+黑]。」",
          "Tng2 khi3 chu2 loh m7, khah-theng5-a2 in ta-koann siunn7 kong2: “thau5-tu2-a2 goa2 ka7 kong2 chhit pat ji7 sann e5, tann i m7 chai thiann u7 iah bo5?” Ah to7 ka7 mng7 kong2: “Li2 kin-a2-jit8 chu2 joa7 che7 bi2?” Ah in sin-pu7 kong2: “Ho2! Li2 hit-chun7-a2 li2 e7 ka7 goa2 kho2-chhi3, goa2 chit-ma2 goa2 ma7 beh ka7 li2 tap chit8 e5, oan5-a2 ka7 li2 kho2, li2 hit-chun7-a2 ka7 goa2 kho2, goa2 chit-ma2 beh ka7 li2 kho2 to3-tng2--lai5.” Ah i ka7 i in3 kong2: “Goa2 chit-ma2 chu2 bi2 e5 sou3-liong7 to7 si7 `chit8 seng bi2, nng7 seng poann3, sann poann3 seng, si3 seng poann3'.” Ah in ta-koann chiah o-lo2 in che sin-pu7: “Aih! Chin khiau2! Chin chan2! Che sin-pu7 be7 bai2.”"
        ]
      ],
      "篇名": "巧新婦"
    }
  ]
}
