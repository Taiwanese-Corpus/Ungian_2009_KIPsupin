{
  "作者": "楊本",
  "出版年": "1995",
  "出版者": "彰化縣文化局",
  "文類": "民間故事",
  "書名": "彰化縣民間文學集7—故事篇（四）",
  "書寫系統": "漢羅",
  "資料": [
    {
      "段": [
        [
          "公冶長講卜去南山剉柴，逐日去。有一日，撞著二尾蛇得冤家，冤到戇面去，伊無卜共傷，創扦擔共撓開，擱偎來咬。落尾佇伊後壁才一支phun3草鐮，煞去共鈎，鈎著肚臍彼煞結一丸。",
          "Kong-ia2 Tiong5 kong2 beh khi3 Lam5-san chho3 chha5, tak8 jit8 khi3. U7 chit8 jit8, tng7 tioh8 nng7 boe2 choa5 teh oan-ke, oan kau3 gong7-bin7 khi3, i bo5 beh ka7 siong, chhong3 chhiam-tann7 ka7 hiau--khui, koh oa2 lai5 ka7. lou7-boe2 ti7 i au7-piah chiah chit8 ki phun3-chhau2-liam5, soah khi3 ka7 kau, kau tioh8 tou7-chai5 hia soah kiat chit8 oan5."
        ],
        [
          "啊彼尾蛇不滿，講：「啊阮二个蛇兄得冤家，阮摻你公冶長三無冤四無仇，啊你共我刣一孔，我毋甘願，我毋放你煞，順這腳跡卜來共你討命，卜共你咬。」",
          "Ah hit boe2 choa5 put-boan2, kong2: “Ah goan2 nng7 e5 choa5 hiann teh oan-ke, goan2 chham li2 Kong-ia2 Tiong5 sann bo5 oan si3 bo5 siu5, ah li2 ka7 goa2 thai5 chit8 khang, goa2 m7 kam-goan7, goa2 m7 pang3 li2 soah, sun7 che kha-jiah beh lai5 ka7 li2 tho2-mia7, beh ka7 li2 ka7.”"
        ],
        [
          "結果創彼毒物予食，公冶長嘴開開，毒物才予食落，食落的時，目睭擘金，唉喲，啊這尾蛇敢毋是我佇南山撞著卜冤家彼兩尾？",
          "Kiat-ko2 chhong3 he tok8-mngh8 hou7 chiah8, Kong-ia2 Tiong5 chhui3 khui-khui, tok8-mngh8 chiah hou7 chiah8 loh8, chiah8 loh8 e5 si5, bak8-chiu peh kim, aih-ioh, ah chit boe2 choa5 kam2 m7 si7 goa2 ti7 Lam5-san tng7 tioh8 beh oan-ke hit nng7 boe2?"
        ],
        [
          "公冶長才共講：「蛇兄啊！蛇兄啊！實在我冤枉，我毋是故意，無卜共你刣，您二个得冤家擘離，我用彼phun3草鐮共phun3著尾溜。」伊講：「Hann7，你若甲無意中的，毋是故意的，我毒涎收起來，予你會當聽蟻音，狗兄得講話，鳥仔得講話，我攏會聽。」",
          "Kong-ia2 Tiong5 chiah ka7 kong2: “Choa5 hiann ah! Choa5 hiann ah! Sit8-chai7 goa2 oan-ong2, goa2 m7 si7 kou3-i3, bo5 beh ka7 li2 thai5, lin2 nng7 e5 teh oan-ke peh be7 li7, goa2 eng7 he phun3-chhau2-liam5 ka7 phun3 tioh8 boe2-liu.” I kong2: “Hann7, li2 na7 kah bu5-i3 tiong e5, m7 si7 kou3-i3 e5, goa2 tok8-noa7 siu--khi2-lai5, hou7 li2 e7-tang3 thiann hia7-im, kau2 hiann teh kong2-oe7, chiau2-a2 teh kong2-oe7, goa2 long2 e7 thiann.”"
        ],
        [
          "所以有一日，講南山虎咬羊仔，彼隻鳥飛來講：「公冶長！公冶長！南山虎咬羊，你食肉，我食腸。」就是講你食肉，腸仔才齎刀仔去破予我食啦。有一日記e5舉刀去，歸隻背落來。哦，彼隻鳥就不滿，卜共討命。",
          "Sou2-i2 u7 chit8 jit8, kong2 Lam5-san hou2 ka7 iunn5-a2, hit chiah chiau2 poe lai5 kong2: “Kong-ia2 Tiong5! Kong-ia2 Tiong5! Lam5-san hou2 ka7 iunn5, li2 chiah8 bah, goa2 chiah8 tng5.” To7 si7 kong2 li2 chiah8 bah, tng5-a2 chiah chah to-a2 khi3 phoa3 hou7 goa2 chiah8 lah. U7 chit8 jit8 be7 ki3 e5 gia5 to khi3, kui chiah phainn7--loh8-lai5. Ou5, hit chiah chiau2 to7 put-boan2, beh ka7 tho2-mia7."
        ],
        [
          "鳥仔就共公冶長講：「Hoo2！你成無理，我南山虎咬死羊仔，你腸仔肚亦無破予我食，歸隻背轉去。啊好好好！卜共你報冤仇。」",
          "Chiau2-a2 to7 ka7 Kong-ia2 Tiong5 kong2: “Hoo2! Li2 chiann5 bo5-li2, goa2 Lam5-san hou2 ka7-si2 iunn5-a2, li2 tng5-a2-tou7 iah bo5 phoa3 hou7 goa2 chiah8, kui chiah phainn7--tng2-khi3. Ah ho2 ho2 ho2! Beh ka7 li2 po3 oan-siu5.”"
        ],
        [
          "有一工，南山人拍死人，得尋無兇手，啊伊去彼卜掠羊仔。「就是你，南山呰大遍就單單你，行！」予廳官掠去。",
          "U7 chit8 kang, Lam5-san lang5 phah-si2 lang5, teh chhoe7 bo5 hiong-chhiu2, ah i khi3 hia beh liah8 iunn5-a2. “To7 si7 li2, Lam5-san hia toa7-phian3 to7 toann-toann li2, kiann5!” Hou7 thiann-koann liah8 khi3."
        ],
        [
          "伊共廳官講：「我做彼款代誌啦，我就是因為呼，一隻鳥仔，我會曉聽蟻音。」廳官講：「敢有影？若會曉聽蟻音，自安呢我共你試。」彼廳官共伊試驗，講一寡米摻鹹的，一寡用[漸^食]的，敥去厝頂，鳥仔來共食，看公冶長安怎講：「啊，這爿就鹹的，食了會嘴乾，彼爿[漸^食]的。」就有準，蚼蟻趖去食面頂，「愛較細膩的，若無會跋死。」啊麼準，安呢確實，人毋是你刣的，你，正確，落尾無關，自安呢toai2。",
          "I ka7 thiann-koann kong2: “Goa2 be7 cho3 hit khoan2 tai7-chi3 lah, goa2 to7 si7 in-ui7 honn3, chit8 chiah chiau2-a2, goa2 e7-hiau2 thiann hia7-im.” Thiann-koann kong2: “Kam2 u7-iann2? Na7 e7-hiau2 thiann hia7-im, chu7 an2-ne goa2 ka7 li2 chhi3.” He thiann-koann ka7 i chhi3-giam7, kong2 chit8-koa2 bi2 chham kiam5 e5, chit8-koa2 eng7 chiann2 e5, ia7 khi3 chhu3-teng2, chiau2-a2 lai5 ka7 chiah8, khoann3 Kong-ia2 Tiong5 an2-choann2 kong2: “Ah, chit peng5 to7 kiam5 e5, chiah8 liau2 e7 chhui3-ta, hit-peng5 chiann2 e5.” To7 u7 chun2, kau2-hia7 so5 khi3 chiah8 bin7-teng2, “Ai3 khah se3-ji7 e5, na7 bo5 e7 poah8 si2.” Ah ma7 chun2, an2-ne khak-sit8, lang5 m7 si7 li2 thai5 e5, li2, cheng3-khak, loh8-boe2 bo5 koainn, chu7 an2-ne toai2."
        ],
        [
          "Toai2，講去阿姑兜，講：「公冶長啊，你哪會倒來，我聽講你去關。啊無，阿姑亦無啥物通請你，彼隻鵝母刣請你。」",
          "Toai2, kong2 khi3 in a-kou tau, kong2: “Kong-ia2 Tiong5 ah, li2 nah e7 to3--lai5, goa2 thiann kong2 li2 khi3 koainn. Ah bo5, a-kou ia7 bo5 siann2-mih thang chhiann2 li2, hit chiah go5-bu2 thai5 chhiann2 li2.”"
        ],
        [
          "彼隻鵝母得交代hoai子，講：「公冶長就是主人的孫仔，啊您出去，鴟鴞著較細膩e5，明仔毋通出去，鴟鴞真厚。」",
          "Hit chiah go5-bu2 teh kau-tai3 hoai kiann2, kong2: “Kong-ia2 Tiong5 to7 si7 chu2-lang5 e5 sun-a2, ah lin2 chhut--khi3, la7-hio7 tioh8 khah se3-ji7 e5, bin5-a2 m7-thang chhut--khi3, la7-hio7 chin kau7.”"
        ],
        [
          "啊伊講：「阿姑啊，彼隻鵝母得交代choai子講，出去鴟鴞厚，你若卜刣彼隻鵝母請我，安呢我毋敢予你請，卜toai2。」阿姑講：「敢有影？」伊講：「有啦，鵝母得交代子，我有聽著。」「若安呢，好！刣，刣。」",
          "Ah i kong2: “A-kou ah, hit chiah go5-bu2 teh kau-tai3 choai kiann2 kong2, chhut--khi3 la7-hio7 kau7, li2 na7 beh thai5 hit chiah go5-bu2 chhiann2 goa2, an2-ne goa2 m7 kann2 hou7 li2 chhiann2, beh toai2.” A-kou kong2: “Kam2 u7-iann2?” I kong2: “U7 lah, go5-bu2 teh kau-tai3 kiann2, goa2 u7 thiann tioh8.” “Na7 an2-ne, ho2! Mai3 thai5, mai3 thai5.”"
        ],
        [
          "公冶長卜倒，彼鵝母講：「成擼力，好leh你救我；成擼力，好leh你救我。」",
          "Kong-ia2 Tiong5 beh to3, he go5-bu2 kong2: “Chiann5 lou2-lat8, ho2 leh li2 kiu3 goa2; chiann5 lou2-lat8, ho2 leh li2 kiu3 goa2.”"
        ]
      ],
      "篇名": "公冶長"
    }
  ]
}
