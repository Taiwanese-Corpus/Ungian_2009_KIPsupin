{
  "作者": "施朝養",
  "出版年": "1994",
  "出版者": "彰化縣文化局",
  "文類": "民間故事",
  "書名": "彰化縣民間文學集7—故事篇（四）",
  "書寫系統": "漢羅",
  "資料": [
    {
      "段": [
        [
          "有一个咱這个號做……囝仔，啊出世的時陣，伊真貧困，啊所以咱古早的時陣呼，你若散人囝仔攏去共人做長工仔，呼啊若查某的呢，就去共人做咱這號做查某啦。啊伊這个囝仔呼，從彼个號做成十歲，十一、二歲仔彼陣仔會曉通做工課的時陣，就去共伊彼个號做庄中啊，呼，有一个是若業主，啊去佇伊彼得共做伊的長工，啊佇得共做工課。啊若安呢較早長工仔去得共做工課呼，應該是攏多多少少呼，有淡薄仔年金啦。伊彼算年的啦，毋是像咱今也佇咧遮算月仔，抑是講算工的，算一工的。較早，佇得住，就是愛一年，一年看卜為幾十文，呼，予伊做工資啦。但是因為伊這个查甫仔呼，伊彼个時陣就是講，厝裡攏無半人啊，干仔oan5-a2賸伊一个孤囝仔爾爾，呼，啊伊就去偎[立+店]伊彼佇得共做長工，有飯通食就好，無得共伊計較講的時爾一年著愛偌濟錢安呢。",
          "U7 chit8 e5 lan2 chit e5 ho7-cho3...... gin2-a2, ah chhut-si3 e5 si5-chun7, i chin pin5-khun3, ah sou2-i2 lan2 kou2-cha2 e5 si5-chun7 honn3, li2 na7 san3-lang5 gin2-a2 long2 khi3 ka7 lang5 cho3 tng5-kang-a2, honn3 ah na7 cha-bou2 e5 nah, to7 khi3 ka7 lang5 cho3 lan2 che ho7-cho3 cha-bou2-kan2 lah. Ah i chit e5 gin2-a2 honn3, chiong5 hit e5 ho7-cho3 chiann5 chap8 hoe3, chap8-it, ji7 hoe3-a2 hit-chun7-a2 e7-hiau2 thang cho3 khang-khoe3 e5 si5-chun7, to7 khi3 ka7 i hit e5 ho7-cho3 chng tiong ah, honn3, u7 chit8 e5 si7 na2 giap8-chu2, ah khi3 ti7 i hia teh ka7 cho3 i e5 tng5-kang, ah ti7 teh ka7 cho3 khang-khoe3. Ah na7 an2-ne khah-cha2 tng5-kang-a2 khi3 teh ka7 cho3 khang-khoe3 honn3, eng-kai si7 long2 to-to siau2-siau2 honn3, u7 tam7-poh8-a2 ni5-kim lah. I he sng3 ni5 e5 lah, m7 si7 chhiunn7 lan2 chit-ma2 ti7 leh chia sng3 goeh8-a2, iah si7 kong2 sng3 kang e5, sng3 chit8 kang e5. Khah-cha2, ti7 teh toa3, to7 si7 ai3 chit8 ni5, chit8 ni5 khoann3 beh ui7 kui2 chap8 bun5, honn3, hou7 i cho3 kang-chu lah. Tan7-si7 in-ui7 i chit e5 cha-pou-a2 honn3, i hit e5 si5-chun7 to7 si7 kong2, chhu3--nih long2 bo5 poann3-lang5 ah, kan-a2 oan5-a2 chhun i chit8 e5 kou-gin2-a2 nia7-nia7, honn3, ah i to7 khi3 oa2 tiam3 i hia ti7 teh ka7 cho3 tng5-kang, u7 png7 thang chiah8 to7 ho2, bo5 teh ka7 i ke3-kau3 kong2 e5 si5 nia5 chit8 ni5 tioh8-ai3 joa7 che7 chinn5 an2-ne."
        ],
        [
          "啊就安爾，伊[立+店]伊彼，經過了這十年中間啊，若古早呼，無提錢啊，來共咱做長工，伊[立+店]遮若共咱做到變大人來啊，起起碼碼愛共娶一个某，予伊有一个巢啦，呼。因為算共人做赫久的勞工啊，所以伊簡簡單單共娶一个某，應當該是攏khoe5有夠。啊若彼種較好額人，聽得講是講呼，較早彼種員外啊，好額人員外啊，伊若來共做長工，伊內底咧，麼成濟查某啊，呼，所以今也就利用伊若較有感情咧，就彼个查某將仔送予彼个長工去做某，安呢，抑若無人會議論啦。所以變做講，伊共住到幾十年來，伊無工錢予伊，啊彼陣仔已經大漢啊，呼，想講伊若卜予出去，你愛十年的這个號做工資你愛算予人啊，著愛錢啊；無你若卜共娶一个某，麼著愛擱共開一寡經費。啊二个翁仔某參詳講，安呢那有巧？呼，干仔這塊錢就擱了一塊土地呢！彼陣仔二个翁仔某[立+店]房間內就參詳講：「抑無安爾卜安若啦？呼啊伊已經呰爾大人啊，你無解決覓咧你安呢出去人會加講話呢！」呼，啊為著卜予社會的人，去予講伊共人刻薄，呼，啊合予人笑，所以才想出一个妙計，才講的時安呢啦：用予來彼種呼做的時爾呼，美人計，呼。今也呼，我講卜siann2出來去外口，來田裡做工課，來淹水啦，呼，啊eng5暗我卜來去淹水，啊你才到利用eng5暗伊若轉來卜睏的時陣呼，啊你才去房間，去伊的房間，才去共扭扭搦搦，我才入來去，呼，啊才來共捉，才講的時爾伊得共你烏白來，呼。啊安呢伊歹勢咧，伊就毋敢住咧啊，啊庄裡的人麼講咱是得共刻薄，今也就是講伊已經大漢啊，呼，啊對頭家娘烏白來。安呢伊eng5暗卜來用這步，較了一塊錢。",
          "Ah to7 an2-ne, i tiam3 i hia, keng-koe3 liau2 che chap8 ni5 tiong-kan ah, na7 kou2-cha2 honn3, bo5 theh8 chinn5 ah, lai5 ka7 lan2 cho3 tng5-kang, i tiam3 chia na7 ka7 lan2 cho3 kau3 pian3 toa7-lang5 lai5 ah, khi2-khi2-ma2-ma2 ai3 ka7 chhoa7 chit8 e5 bou2, hou7 i u7 chit8 e5 siu7lah, honn3. In-ui7 sng3 ka7 lang5 cho3 hiah ku2 e5 lo5-kang ah, sou2-i2 i kan2-kan2-tan-tan ka7 chhoa7 chit8 e5 bou2, eng-tong-kai si7 long2 khoe5 u7-kau3. Ah na7 hit chiong2 khah ho2-giah8-lang5, thiann teh kong2 si7 kong2 honn3, khah-cha2 hit chiong2 goan5-goe7 ah, ho2-giah8-lang5 goan5-goe7 ah, i na7 lai5 ka7 cho3 tng5-kang, i lai7-te2 leh, ma7 chiann5 che7 cha-bou2-kan2 ah, honn3, sou2-i2 chit-ma2 to7 li7-iong7 i na7 khah u7 kam2-cheng5 leh, to7 hit e5 cha-bou2-kan2 choann5-a2 sang3 hou7 hit e5 tng5-kang khi3 cho3 bou2, an2-ne, iah na7 bo5 lang5 e7 gi7-lun7 lah. Sou2-i2 pian3-cho3 kong2, i ka7 toa3 kau3 kui2 chap8 ni5 lai5, i bo5 kang-chinn5 hou7 i, ah hit-chun7-a2 i2-keng toa7-han3 ah, honn3, siunn7 kong2 i na7 beh hou7 chhut--khi3, li2 ai3 chap8 ni5 e5 chit e5 ho7-cho3 kang-chu li2 ai3 sng3 hou7 lang5 ah, tioh8-ai3 chinn5 ah; bo5 li2 na7 beh ka7 chhoa7 chit8 e5 bou2, ma7 tioh8-ai3 koh ka7 khai chit8-koa2 keng-hui3. Ah nng7 e5 ang-a2-bou2 chham-siong5 kong2, an2-ne nah u7 khiau2? Honn3, kan-a2 chit te3 chinn5 to7 koh liau2 chit8 te3 thou2-te7 neh! Hit-chun7-a2 nng7 e5 ang-a2-bou2 tiam3 pang5-keng lai7 to7 chham-siong5 kong2: “Iah bo5 an2-ne beh an2-noa2 lah? Honn3 ah i i2-keng chiah-ni7 toa7-lang5 ah, li2 bo5 kai2-koat mai7 leh li2 an2-ne chhut--khi3 lang5 e7 ke kong2-oe7 neh!” Honn3, ah ui7 tioh8 beh hou7 sia7-hoe7 e5 lang5, be7 khi3 hou7 kong2 i ka7 lang5 khek-poh8, honn3, ah kap hou7 lang5 chhio3, sou2-i2 chiah siunn7 chhut chit8 e5 biau7-ke3, chiah kong2 e5 si5 an2-ne lah: eng7 hou7 lai5 hit chiong2 honn3 cho3 e5 si5 nia5 honn3, bi2-jin5-ke3, honn3. Chit-ma2 honn3, goa2 kong2 beh siann2 chhut lai5 khi3 goa7-khau2, lai5 chhan5-nih cho3 khang-khoe3, lai5 im-chui2 lah, honn3, ah eng5-am3 goa2 beh lai5 khi3 im-chui2, ah li2 chiah kau3 li7-iong7 eng5-am3 i na7 tng2--lai5 beh khun3 e5 si5-chun7 honn3, ah li2 chiah khi3 pang5-keng, khi3 i e5 pang5-keng, chiah khi3 ka7 giu2-giu2 lak8-lak8, goa2 chiah jip8--lai5-khi3, honn3, ah chiah lai5 ka7 chiok, chiah kong2 e5 si5 nia5 i teh ka7 li2 ou-peh8 lai5, honn3. Ah an2-ne i phainn2-se3 leh, i to7 m7 kann2 toa3 leh ah, ah chng--nih e5 lang5 ma7 be7 kong2 lan2 si7 teh ka7 khek-poh8, chit-ma2 to7 si7 kong2 i i2-keng toa7-han3 ah, honn3, ah tui3 thau5-ke-niu5 ou-peh8 lai5. An2-ne i eng5-am3 beh lai5 eng7 chit pou7, khah be7 liau2 chit8 khou chinn5."
        ],
        [
          "這就安呢的時，彼暗，伊實在是就安爾，hou3～，鋤頭舉咧啊就假卜淹田水，呼，啊就到甲彼陣仔的時暫，八、九點仔呼，啊當古早亦無電火亦無半項，去住彼暗暗仔猶擱無得創啥伊就量早卜去休息啊。啊伊去佇得睏的時，伊chong5仔頭家娘，呼，才佇彼故意安爾，講號做是，穿彼个睏衫啦，穿予薄薄a2，啊才去[立+店]伊的房間啦，啊才去[立+店]彼佇得共叫，佇得共捋，佇得共搖的時陣，頭家呼，伊就逐个約好啊毋，彼个時陣伊才入去啦。入去的時爾呼，伊抵仔好佇得共搖伊chong5仔[走@百]起來毋，呼，頭家抵仔踏入來的時爾，講：「Hann2！哇你今仔日呰烏白來，hannh！啊你頭家娘的時爾，講號做，講你合您頭家娘[立+店]彼扭扭搦搦。」伊講：「無啦！那會是！我無啦！」伊講：「無！呼，抑母過伊佇……」講：「阮頭家娘伊家己來我的房間。」「伊來你的房內無毋著啊！伊是得顧你啊！驚講你eng5暗時的時陣爾呼，無蓋被啦，刁工實在來共你看啊，啊啥物你麼你煞將安呢你的時您頭家娘安呢逐个[立+店]彼扭咧跋來跋去啊？」安呢啦。呼，啊你將仔有影的時爾呼，佒咧將安呢，對彼門扇後捎一支彼鋤頭柄起來呼，恟恟對尻脊後共[手+蕭]三下啦，[手+蕭]三下伊才將安呢走出去。將仔走啊，見笑啊，毋敢住咧啦，安呢。",
          "Che to7 an2-ne e5 si5, hit am3, i sit8-chai7 si7 to7 an2-ne, hou3~, ti5-thau5 gia5 leh ah to7 ke2 beh im chhan5-chui2, honn3, ah to7 kau3 kah hit-cham7-a2 e5 si5-cham7, peh, kau2 tiam2-a2 honn3, ah tann kou2-cha2 ia7 bo5 tian7-hoe2 ia7 bo5 poann3-hang7, khi3 toa3 hia am3-am3-a2 iau2-koh bo5 teh chhong3 siann2 i to7 liong7-cha2 beh khi3 hiu-sit ah. Ah i khi3 ti7 teh khun3 e5 si5, i chong5-a2 in thau5-ke-niu5, honn3, chiah ti7 hia kou3-i3 an2-ne, kong2 ho7-cho3 si7, chheng7 hit e5 khun3-sann lah, chheng7 hou7 poh8-poh8-a2, ah chiah khi3 tiam3 i e5 pang5-keng lah, ah chiah khi3 tiam3 hia ti7 teh ka7 kio3, ti7 teh ka7 loah8, ti7 teh ka7 io5 e5 si5-chun7, in thau5-ke honn3, i to7 tak8-e5 iok ho2 ah m7, hit e5 si5-chun7 i chiah jip8--khi3 lah. Jip8--khi3 e5 si5 nia5 honn3, i tu2-a2 ho2 ti7 teh ka7 io5 i chong5-a2 peh--khi2-lai5 m7, honn3, in thau5-ke tu2-a2 tah8--jip8-lai5 e5 si5 nia5, kong2: “Hann2! Oah li2 kin-a2-jit8 chiah ou-peh8 lai5, hannh! Ah li2 thau5-ke-niu5 e5 si5 nia5, kong2 ho7-cho3, kong2 li2 kap lin2 thau5-ke-niu5 tiam3 hia giu2-giu2 lak8-lak8.” I kong2: “Bo5 lah! Nah e7 si7! Goa2 bo5 lah!” I kong2: “Bo5! Honn3, iah m7-koh i ti7......” Kong2: “Goan2 thau5-ke-niu5 i ka-ti7 lai5 goa2 e5 pang5-keng.” “I lai5 li2 e5 pang5-lai7 bo5 m7-tioh8 ah! I si7 teh kou3 li2 ah! Kiann kong2 li2 eng5-am3-si5 e5 si5-chun7 nia5 honn3, bo5 kah-phoe7 lah, thiau-kang sit8-chai7 lai5 ka7 li2 khoann3 ah, ah siann2-mih li2 ma7 li2 soah chiong an2-ne li2 e5 si5 lin2 thau5-ke-niu5 an2-ne tak8-e5 tiam3 hia giu2 leh poah8 lai5 poah8 khi3 ah?” An2-ne lah. Honn3, ah li2 chong5-a2 u7-iann2 e5 si5 nia5 honn3, ann3 leh chiong an2-ne, tui3 he mng5-sinn3-au7 sa chit8 ki he ti5-thau5-penn3 khi2--lai5 honn3, hiong5-hiong5 tui3 kha-chiah-au7 ka7 siau sann e7 lah, siau sann e7 i chiah chiong an2-ne chau2 chhut--khi3. Chong5-a2 chau2 ah, kian3-siau3 ah, m7 kann2 toa3 leh lah, an2-ne."
        ],
        [
          "啊見笑哦啊這二个翁仔某就講：「啊～安爾好啊！啊你這無代誌啊，毋免擱了這條錢啊，伊就走出去就煞啊毋。」呼。哦啊這陣有人就會下啊，下講：「Haih8-ioh，啊伊就大漢啊無娶某啦，才會安爾啦，啊對頭家娘安爾烏白來。」將安呢做不正的成年是安若，猶擱害伊一个罪名佇庄內得予人笑，啊所以啊就成懝啊囉，想講：「我今仔日的時陣，合你做幾十年的咱這个長工，無報酬無打緊，呼，擱再的時爾去予伊[手+蕭]這三下鋤頭柄，呼，安呢今仔[立+店]伊彼做十年長工抵仔好趁一个消工食鋤頭柄。」Hou2～彼成毋甘願啦，伊[立+店]佇彼講：「我擱予庄裡的人佇得笑講伊的時爾呼，講號做『不良少年』安呢。」啊將仔懝啦，將仔直直行，行去到一个深山內，抵佇一欉大欉樹仔腳彼，呼，才將仔將伊的腰巾啦─呼咱古早人穿咱這本島褲啊，呼啊愛用彼个號做腰巾、腳巾的時爾，一个做褲頭、做褲帶─才就彼條號做啥腰巾提起來呼，卜[立+店]彼，卜吊脰啦，呼。抵仔poah8落去得吊的時陣，這的時爾，抵著咱這號做佛靈寺內底的道僧，出來得化緣，呼，啊彼和尚啦。啊來到彼的時爾，看著講哦，啊伊抵仔結落去毋，呼，結咧卜動動擜毋，伊才緊去共抱咧，才共救落，救落才得共問講：「E5～少年人，啊那會好來行這條路安呢呼？啊有啥代誌咱就想想較開咧，啊行這路亦無咧好。」安呢啦呼，安呢。伊講：「Hou2！足懝e5啦！足毋甘願e5！」伊講：「啊到底是啥代誌你麼講來聽看覓咧。」伊講：「我安呢細細漢仔，我就厝裡亦無親無戚，啊我就去到伊彼，佇伊彼佇得共做伊的長工仔呼，共伊鬥作穡，我共作十年呢！我毋捌共提一點錢呢！啊講的時爾，到今年來，呼，我麼無卜共討錢麼無半項，啊干仔無代無誌的時爾，到彼暗，阮頭家娘入來我的房間啦，啊阮頭家入來到te3的時爾，講啥物我會是對阮頭家娘卜烏白來卜安怎安呢啦，呼。安呢無打緊哦，將仔擱舉門扇後一支鋤頭柄舉起來對尻脊骿你共我看，共我拍三下，共我[手+蕭]三下啦，安呢呼，呼。所以的時暫我做人那有路用？阮庄內的人啦，逐个都[立+店]彼得下啦，下講我的時爾呼，號做大漢啊無娶某啦，才會安呢的時爾，講號做心理變態啦，含頭家娘亦卜烏白來，安呢啦。我足無面子e5，我若擱活那有啥物路用，我將仔死死e5較直！」伊講：「Ha3～，少年人，呼，想較開咧，這款的代誌呼，算的時若是，這个號做前世冤啦，後世報，你前世你欠伊的啊，呼，前世你就是欠伊你共做十年的這的勞工錢啊，你無還伊啊，你這世人一定愛做來[土+沓]啊。」伊講：「豈有此理！」「你若毋信，你若毋信這个代誌，我報你看。你走，你[走@百]去樹仔頂，呼，安呢，啊我較停仔我日頭卜暗仔彼我會來。今仔日，有一个咱這號做『前世冤後世報』，會[立+店]這个土地公的廟仔腳，呼，的廟仔前，這欉大樹腳遮，原在這个地點卜[立+店]彼逐个卜擱相報。」安呢。伊講：「敢有影彼代誌？」講：「有！呼，我若騙你呼，你卜安若死你才死，呼，啊若有影你就毋通死，彼叫做前世相欠債。」伊講：「好！好！好！好！我聽師父你的話，我擱再會先仔去活一點仔久共你看覓e5。」Hou3啊伊就成實聽伊的話就[走@百]去，啊伊就講：「我卜來化緣，我較暗我才擱來。」",
          "Ah kian3-siau3 ou5 ah chit nng7 e5 ang-a2-bou2 to7 kong2: “Ah ~ an2-ne ho2 ah! Ah li2 che bo5 tai7-chi3 ah, m7 bian2 koh liau2 chit tiau5 chinn5 ah, i to7 chau2 chhut--khi3 to7 soah ah m7.” Honn3. Ou5 ah chit-chun7 u7 lang5 to7 e7 he7 ah, he7 kong2: “Haih8-ioh, ah i to7 toa7-han3 ah bo5 chhoa7-bou2 lah, chiah e7 an2-ne lah, ah tui3 in thau5-ke-niu5 an2-ne ou-peh8 lai5.” Chiong an2-ne cho3 put-chiann3 e5 seng5-lian5 si7 an2-noa2, iau2-koh hai7 i chit8 e5 choe7-mia5 ti7 chng-lai7 teh hou7 lang5 chhio3, ah sou2-i2 ah to7 chiann5 geng5 ah loh, siunn7 kong2: “Goa2 kin-a2-jit8 e5 si5-chun7, kap li2 cho3 kui2 chap8 ni5 e5 lan2 chit e5 tng5-kang, bo5 po3-siu5 bo5 tann2-kin2, honn3, koh-chai3 e5 si5 nia5 khi3 hou7 i siau chit sann e7 ti5-thau5-penn3, honn3, an2-ne kin-a2 tiam3 i hia cho3 chap8 ni5 tng5-kang tu2-a2-ho2 than3 chit8 e5 siau-kang chiah8 ti5-thau5-penn3.” Hou2~ he chiann5 m7 kam-goan7 lah, i tiam3 ti7 hia kong2: “Goa2 koh hou7 chng--nih e5 lang5 ti7 teh chhio3 kong2 i e5 si5 nia5 honn3, kong2 ho7-cho3 `put-liong5 siau3-lian5' an2-ne.” Ah chong5-a2 geng5 lah, chong5-a2 tit8-tit8 kiann5, kiann5 khi3 kau3 chit8 e5 chhim-soann-lai7, tu2 ti7 chit8 chang5 toa7-chang5 chhiu7-a2-kha hia, honn3, chiah chong5-a2 chiong i e5 io-kin lah----honn3 lan2 kou2-cha2 lang5 chheng7 lan2 che pun2-to2-khou3 ah, honn3 ah ai3 eng7 hit e5 ho7-cho3 io-kin, kha-kin e5 si5 nia5, chit8 e5 cho3 khou3-thau5, cho3 khou3-toa3----chiah chiu7 hit tiau5 ho7-cho3 siann2 io-kin theh8--khi2-lai5 honn3, beh tiam3 hia, beh tiau3-tau5 lah, honn3. Tu2-a2 poah8 loh8 khi3 teh tiau3 e5 si5-chun7, chit e5 si5 nia5, tu2 tioh8 lan2 che ho7-cho3 Put8-leng5-si7 lai7-te2 e5 to7-cheng, chhut lai5 teh hoa3-ian5, honn3, ah he hoe5-siunn7 lah. Ah lai5 kau3 hit e5 si5 nia5, khoann3 tioh8 kong2 ou5, ah i tu2-a2 kat--loh8-khi3 m7, honn3, kat leh beh tong7-tong7-hinn3 m7, i chiah kin2 khi3 ka7 pho7 leh, chiah ka7 kiu3 loh8, kiu3 loh8 chiah teh ka7 mng7 kong2: “E5~ siau3-lian5-lang5, ah nah e7 ho2 lai5 kiann5 chit tiau5 lou7 an2-ne honn3? Ah u7 siann2 tai7-chi3 lan2 to7 siunn7-siunn7 khah khui leh, ah kiann5 che lou7 ia7 bo5 leh ho2.” An2-ne lah honn3, an2-ne. I kong2: “Hou2! Chiok geng5 e5 lah! Chiok m7 kam-goan7 e5!” I kong2: “Ah tau3-te2 si7 siann2 tai7-chi3 li2 ma7 kong2 lai5 thiann khoann3 mai7 leh.” I kong2: “Goa2 an2-ne se3-se3-han3-a2, goa2 to7 chhu3--nih ia7 bo5 chhin bo5 chhek, ah goa2 to7 khi3 kau3 i hia, ti7 i hia ti7 teh ka7 cho3 i e5 tng5-kang-a2 honn3, ka7 i tau3 choh-sit, goa2 ka7 choh chap8 ni5 neh! Goa2 m7 bat ka7 theh8 chit8-tiam2 chinn5 neh! Ah kong2 e5 si5 nia5, kau3 kin-ni5 lai5, honn3, goa2 ma7 bo5 beh ka7 tho2 chinn5 ma7 bo5 poann3-hang7, ah kan-a2 bo5 tai7 bo5 chi3 e5 si5 nia5, kau3 hit am3, goan2 thau5-ke-niu5 jip8 lai5 goa2 e5 pang5-keng lah, ah goan2 thau5-ke jip8 lai5 kau3 te3 e5 si5 nia5, kong2 siann2-mih goa2 e7 si7 tui3 goan2 thau5-ke-niu5 beh ou-peh8 lai5 beh an2-choann2 an2-ne lah, honn3. An2-ne bo5 tann2-kin2 ou5, chong5-a2 koh gia5 mng5-sinn3-au7 chit8 ki ti5-thau5-penn3 gia5 khi2 lai5 tui3 kha-chiah-phiann li2 ka7 goa2 khoann3, ka7 goa2 phah sann e7, ka7 goa2 siau sann e7 lah, an2-ne honn3, honn3. Sou2-i2 e5 si5-cham7 goa2 cho3-lang5 nah u7 lou7-eng7? Goan2 chng-lai7 e5 lang5 lah, tak8-e5 to tiam3 hia teh he7 lah, he7 kong2 goa2 e5 si5 nia5 honn3, ho7-cho3 toa7-han3 ah bo5 chhoa7-bou2 lah, chiah e7 an2-ne e5 si5 nia5, kong2 ho7-cho3 sim-li2 pian3-thai3 lah, ham7 thau5-ke-niu5 ia7 beh ou-peh8 lai5, an2-ne lah. Goa2 chiok bo5 bin7-chu2 e5, goa2 na7 koh oah8 nah u7 siann2-mih lou7-eng7, goa2 chong5-a2 si2-si2 e5 khah tit8!” I kong2: “Ha3~, siau3-lian5-lang5, honn3, siunn7 khah khui leh, chit khoan2 e5 tai7-chi3 honn3, sng3 e5 si5 na7 si7, chit e5 ho7-cho3 cheng5-se3 oan lah, au7-se3 po3, li2 cheng5-se3 li2 khiam3 i e5 ah, honn3, cheng5-se3 li2 to7 si7 khiam3 i li2 ka7 cho3 chap8 ni5 e5 chit e5 lo5-kang-chinn5 ah, li2 bo5 hainn5 i ah, li2 chit-si3-lang5 it-teng7 ai3 cho3 lai5 thap ah.” I kong2: “Khi2 iu2 chhu2 li2!” “Li2 na7 m7 sin3, li2 na7 m7 sin3 chit e5 tai7-chi3, goa2 po3 li2 khoann3. Li2 mai3 chau2, li2 peh khi3 chhiu7-a2-teng2, honn3, an2-ne, ah goa2 khah-theng5-a2 goa2 jit8-thau5 beh-am3-a2 hia goa2 e7 lai5. Kin-a2-jit8, u7 chit8 e5 lan2 che ho7-cho3 `cheng5-se3 oan au7-se3 po3', e7 tiam3 chit e5 thou2-te7-kong e5 bio7-a2 kha, honn3, e5 bio5-a2 cheng5, chit chang5 toa7-chhiu7 kha chia, goan5-chai7 chit e5 te7-tiam2 beh tiam3 hia tak8-e5 beh koh sio-po3.” An2-ne. I kong2: “Kam2 u7-iann2 he tai7-chi3?” Kong2: “U7! Honn3, goa2 na7 phian3 li2 honn3, li2 beh an2-noa2 si2 li2 chiah si2, honn3, ah na7 u7-iann2 li2 to7 m7-thang si2, he kio3-cho3 cheng5-se3 sio khiam3-che3.” I kong2: “Ho2! Ho2! Ho2! Ho2! Goa2 thiann su-hu7 li2 e5 oe7, goa2 koh-chai3 e7 seng-a2 khi3 oah8 chit8-tiam2-a2 ku2 ka7 li2 khoann3 mai7 e5.” Hou3 ah i to7 chiann5-sit8 thiann i e5 oe7 to7 peh khi3, ah i to7 kong2: “Goa2 beh lai5 hoa3-ian5, goa2 khah am3 goa2 chiah koh lai5.”"
        ],
        [
          "啊伊今也無共講安若啦，呼，啊共會[冘+頁][冘+頁]，啊得卜到來的時，哇！到安呢彼陣仔的時啊，日頭chong5仔中晝的時陣，呼，hm3，哦～擱一个彼个號做的時爾，若像員外啦，好額人呢，去收租呢，安呢收到一个包裹擱大个呢。呼，啊的時爾，較早無車馬啊，攏擱愛用步行的啊，啊chong5仔背一包袱仔行行行來到伊這欉樹仔腳，啊就天氣又擱熱，下晝時仔，所以的時爾，擱風一下微微咧煞起愛睏，啊將安呢呼，彼个包袱仔，彼是伊去收租的咱這號做的時爾，彼金銀呢，啊將仔架[立+店]彼樹仔頭，啊人倒[立+店]彼做枕頭，啊就共睏去啊。啊睏去一下仔爾爾，抵著一个，彼个呢，賊仔，專門佇得做剪扭仔，啊行到彼，啊一下越咧看呼，四邊攏無人啦，呼，哦啊擱的時爾彼个人安呢穿到衫褲又擱穿到你前一下看去就知影講伊好額人啦，啊一个包袱仔拖leh擱再架去做枕頭啦，好禮仔手去共摸看覓e5，哦～內底攏全彼金銀呢，會khih8-khiak8叫呢，彼將仔就安呢：「我就專門做這途e5啊。」呼，啊咱古早人一句話佇得講咧，講：「啊死蛇就拖咧哺啦，擱想講活鰻卜放伊去。」所以的時爾呼，伊就好禮仔，好禮仔按伊彼个頭殼的時爾，好禮仔就共扶一屑仔；啊一手的時爾，伊對彼包袱仔就共拖起來呢，才邊仔一粒石頭的時爾，好禮仔才擱共捒入去啊才擱好禮仔共架咧。猶擱猶無精神，包袱仔彼錢去予捎去伊猶擱無精神呢，呼。哦～啊提起來的時爾頭前後壁看看咧攏看無人。啊因為伊，這个少年的伊去宓佇樹仔頂啊伊麼無看e5啊，啊所以提咧伊就[穴^弄]縫伊就旋安呢，安呢，啊就走去啊。",
          "Ah i chit-ma2 bo5 ka7 kong2 an2-noa2 lah, honn3, ah ka7 hoe7-tim3-tim3, ah teh beh kau3 lai5 e5 si5, oah! Kau3 an2-ne hit-chun7-a2 e5 si5 ah, jit8-thau5 chong5-a2 tiong-tau3 e5 si5-chun7, honn3, hm3, ou5~ koh chit8 e5 hit e5 ho7-cho3 e5 si5 nia5, na2-chhiunn7 goan5-goe7 lah, ho2-giah8-lang5 neh, khi3 siu-chou neh, an2-ne siu kau3 chit8 e5 pau-ko2 koh toa7 e5 neh. Honn3, ah e5 si5 nia5, khah-cha2 bo5 chhia-be2 ah, long2 koh ai3 eng7 pou7-kiann5 e5 ah, ah chong5-a2 phainn7 chit8 pau-hok-a2 kiann5-kiann5-kiann5 lai5 kau3 i chit chang5 chhiu7-a2 kha, ah to7 thinn-khi3 iu7-koh joah8, e7-tau3-si5-a2, sou2-i2 e5 si5 nia5, koh hong chit8-e7 bi5-bi5 leh soah khi2 ai3-khun3, ah chiong an2-ne honn3, hit e5 pau-hok-a2, he si7 i khi3 siu-chou e5 lan2 che ho7-cho3 e5 si5 nia5, he kim-gin5 neh, ah chong5-a2 khe7 tiam3 he chhiu7-a2-thau5, ah lang5 to2 tiam3 hia cho3 chim2-thau5, ah to7 ka7 khun3 khi3 ah. Ah khun3 khi3 chit8-e7-a2 nia7-nia7, tu2 tioh8 chit8 e5, hit e5 neh, chhat8-a2, choan-bun5 ti7 teh cho3 chian2-liu2-a2, ah kiann5 kau3 hia, ah chit8-e7 oat leh khoann3 honn3, si3-pinn long2 bo5 lang5 lah, honn3, ou5 ah koh e5 si5 nia5 hit e5 lang5 an2-ne chheng7 kau3 sann-khou3 iu7-koh chheng7 kau3 li2 cheng5 chit8-e7 khoann3 khi3 to7 chai-iann2 kong2 i ho2-giah8-lang5 lah, ah chit8 e5 pau-hok-a2 thoa leh koh-chai3 khe7 khi3 cho3 chim2-thau5 lah, ho2-le2-a2 chhiu2 khi3 ka7 bong khoann3 mai7 e5, ou5~ lai7-te2 long2 choan5 he kim-gin5 neh, e7 khih8-khiak8-kio3 neh, he chong5-a2 to7 an2-ne: “Goa2 to7 choan-bun5 cho3 chit-tou5 e5 ah.” Honn3, ah lan2 kou2-cha2 lang5 chit8 ku3 oe7 ti7 teh kong2 leh, kong2: “Ah si2-choa5 to7 thoa leh pou7lah, koh siunn7 kong2 oah8 moa5 beh pang3 i khi3.” Sou2-i2 e5 si5 nia5 honn3, i to7 ho2-le2-a2, ho2-le2-a2 an3 i hit e5 thau5-khak e5 si5 nia5, ho2-le2-a2 to7 ka7 hu5 chit8-sut-a2; ah chit8 chhiu2 e5 si5 nia5, i tui3 he pau-hok-a2 to7 ka7 thoa--khi2-lai5 neh, chiah pinn-a2 chit8 liap8 chioh8-thau5 e5 si5 nia5, ho2-le2-a2 chiah koh ka7 sak jip8--khi3 ah chiah koh ho2-le2-a2 ka7 khe7 leh. Iau2-koh iau2 bo5 cheng-sin5, pau-hok-a2 he chinn5 khi3 hou7 sa khi3 i iau2-koh bo5 cheng-sin5 neh, honn3. Ou5~ ah theh8--khi2-lai5 e5 si5 nia5 thau5-cheng5 au7-piah khoann3-khoann3 leh long2 khoann3 bo5 lang5. Ah in-ui7 i, chit e5 siau3-lian5--e5 i khi3 bih ti7 chhiu7-a2-teng2 ah i ma7 bo5 khoann3 e5 ah, ah sou2-i2 theh8 leh i to7 lang3-phang7 i to7 soan an2-ne, an2-ne, ah to7 chau2 khi3 ah."
        ],
        [
          "走去的時，較停仔去抵著一个得賣豬肉的，呼，呀的時爾，擔一擔咱這號做彼豬肉擔呼。較早毋是今也講用ou-tou2-bai2載來去賣豬肉，較早攏用二腳彼種作穡的豬肉籃仔，內底一塊豬砧一支豬刀安呢擔來出去佇得賣，啊用步行e5，啊四處時爾，去佇得呵。啊賣到oan5-a2過晝，生理無真好啊，賣到oan5-a2過晝啊想講，緩緩仔行行行，對彼來，來到彼个樹仔腳啦，哦～啊路頭行一下遠咧，啊彼欉大欉樹仔就有蔭啊，所以你來到彼个樹腳大部分攏會去少許仔歇睏一下，咱才擱來行。啊伊chong5仔歇[立+店]佇邊仔彼，抵仔才歇去，啊chong5仔住彼得拽風，啊佇卜秋清的時陣，害啊！去抵著這个號做是安若，這个員外煞精神起來啊，呼。啊精神起來的時陣，惝怳一下，想講伊錢做枕頭啊，所以會先注意彼个錢。一下看咧，包袱仔無去，賸一粒石頭佇彼啦。四處看看咧無半人干仔你這个號做的時爾，賣豬肉的，企[立+店]佇遮爾爾，伊就偎到te3：「Eh！Eh！朋友啊，拜託咧呼！啊你的時爾，彼包袱仔共我提去佗去？」安呢，呼。伊講：「你得看著鬼！啥物我今也才企[立+店]佇遮你得我共你提包袱仔，當你得講彼無的安呢。」伊講：「E5～，哦～呀你彼種彼的時爾安爾，我佇遮佇得睏，四邊攏無半人，干仔只有單單你這个，啊我包袱仔無去，你共您me7包袱仔提去藏，你今也才講啥物你得無，hah！」伊講：「M3，ai5啊你這个人猶擱講猶擱趣味，啊無我予你搜啊。呼，當我物件攏麼佇遮。」伊講：「你若提得藏我卜佗落去搜啊？」伊講：「Ai！Ai！Ai！啊你愈講煞愈成實咧啦！」伊講：「啊成實咧毋敢假影？」害呀，二个伊諍過來伊諍過去，諍諍的時爾，煞強卜起冤家啦。哦～伊猶擱講到成逼真：「你若提去藏我麼當尋啦。」聽著這句話，這个賣豬肉的人你就知，彼專門得屠殺咧呼，彼个性呼，亦比較較硬啦，呼，啊亦較殘啦，安呢啦，去予伊共誣賴伊做賊，氣著將仔一支豬刀捎落去，越起來時才舉起來，heh，當這个員外煞去予揬死啦，安呢。",
          "Chau2 khi3 e5 si5, khah-theng5-a2 khi3 tu2 tioh8 chit8 e5 teh be7 ti-bah e5, honn3, ia7 e5 si5 nia5, tann chit8 tann3 lan2 che ho7-cho3 he ti-bah-tann3 honn3. Khah-cha2 m7 si7 chit-ma2 kong2 eng7 ou-tou2-bai2 chai3 lai5-khi3 be7 ti-bah, khah-cha2 long2 eng7 nng7 kha hit chiong2 choh-sit e5 ti-bah-na5-a2, lai7-te2 chit8 te3 ti-tiam chit8 ki ti-to an2-ne tann lai5 chhut--khi3 ti7 teh be7, ah eng7 pou7-kiann5 e5, ah su3-chhu3 si5 nia5, khi3 ti7 teh oh. Ah be7 kau3 oan5-a2 koe3-tau3, seng-li2 bo5 chin ho2 ah, be7 kau3 oan5-a2 koe3-tau3 ah siunn7 kong2, un5-un5-a2 kiann5-kiann5-kiann5, tui3 hia lai5, lai5 kau3 hit e5 chhiu7-a2 kha lah, ou5~ ah lou7-thau5 kiann5 chit8-e7 hng7 leh, ah hit chang5 toa7-chang5 chhiu7-a2 to7 u7 ng2 ah, sou2-i2 li2 lai5 kau3 hit e5 chhiu7-kha toa7 pou7-hun7 long2 e7 khi3 sio2-khoa2-a2 hioh-khun3 chit8-e7, lan2 chiah koh lai5 kiann5. Ah i chong5-a2 hioh tiam3 ti7 pinn-a2 hia, tu2-a2 chiah hioh khi3, ah chong5-a2 chai7 hia teh iat8-hong, ah ti7 beh chhiu-chhin3 e5 si5-chun7, hai7 ah! Khi3 tu2 tioh8 chit e5 ho7-cho3 si7 an2-noa2, chit e5 goan5-goe7 soah cheng-sin5 khi2--lai5 ah, honn3. Ah cheng-sin5--khi2-lai5 e5 si5-chun7, ta3-hinn7 chit8-e7, siunn7 kong2 i chinn5 cho3 chim2-thau5 ah, sou2-i2 e7 seng chu3-i3 hit e5 chinn5. Chit8-e7 khoann3 leh, pau-hok-a2 bo5 khi3, chhun chit8 liap8 chioh8-thau5 ti7 hia lah. Su3-chhu3 khoann3-khoann3 leh bo5 poann3-lang5 kan-a2 li2 chit e5 ho7-cho3 e5 si5 nia5, be7 ti-bah e5, khia7 tiam3 ti7 chia nia7-nia7, i to7 oa2 kau3 te3: “Eh! Eh! Peng5-iu2 ah, pai3-thok leh honn3! Ah li2 e5 si5 nia5, he pau-hok-a2 ka7 goa2 theh8 khi3 toh khi3?” An2-ne, honn3. I kong2: “Li2 teh khoann3 tioh8 kui2! Siann2-mih goa2 chit-ma2 chiah khia7 tiam3 ti7 chia li2 teh goa2 ka7 li2 theh8 pau-hok-a2, tann li2 teh kong2 he bo5 e5 an2-ne.” I kong2: “E5~, ou5~ ia7 li2 hit chiong2 hit e5 si5 nia5 an2-ne, goa2 ti7 chia ti7 teh khun3, si3-pinn long2 bo5 poann3-lang5, kan-a2 chi2-u7 tan-tan li2 chit e5, ah goa2 pau-hok-a2 bo5 khi3, li2 ka7 lin2-me7 pau-hok-a2 theh8 khi3 chhang3, li2 chit-ma2 chiah kong2 siann2-mih li2 teh bo5, hah!” I kong2: “M3, ai5 ah li2 chit e5 lang5 iau2-koh kong2 iau2-koh chhu3-bi7, ah bo5 goa2 hou7 li2 chhiau ah. Honn3, tann goa2 mih8-kiann7 long2 ma7 ti7 chia.” I kong2: “Li2 na7 theh8 teh chhang3 goa2 beh toh-loh8 khi3 chhiau ah?” I kong2: “Ai! Ai! Ai! Ah li2 ju2 kong2 soah ju2 chiann5-sit8 leh lah!” I kong2: “Ah chiann5-sit8 leh m7 kann2 ke2-iann2?” Hai7 ia7, nng7 e5 i chinn3--koe3-lai5 i chinn3--koe3-khi3, chinn3-chinn3 e5 si5 nia5, soah kiong7-beh khi2 oan-ke lah. Ou5~ i iau2-koh kong2 kau3 chiann5 pek-chin: “Li2 na7 theh8 khi3 chhang3 goa2 ma7 be7-tang3 chhoe7 lah.” Thiann tioh8 chit ku3 oe7, chit e5 be7 ti-bah e5 lang5 li2 to7 chai, he choan-bun5 teh tou5-sat leh honn3, hit e5 seng3 honn3, ia7 pi2-kau3 khah nge7 lah, honn3, ah ia7 khah chan5 lah, an2-ne lah, khi3 hou7 i ka7 bu5-loa7 i cho3-chhat8, khi3 tioh8 chong5-a2 chit8 ki ti-to sa loh8--khi3, oat--khi2-lai5 si5 chiah gia5--khi2-lai5, heh, tann chit e5 goan5-goe7 soah khi3 hou7 tuh8 si2 lah, an2-ne."
        ],
        [
          "啊共揬死了後，當伊安呢刣死人啊呢，hou2～這个賣豬肉的，伊就看講：「啊！害呀！豬刀去刣死人啊，這殺人案件這使這無逃用lih啊。呼，我來走咧攏無人知，佇這深山內底攏無人會知影。」安呢啦呼。伊就趕緊啊，做伊旋啊啦。Hou2～害這少年的安呢[立+店]彼个樹仔頂呼，安呢驚到安呢腳手肉phi7-phi7掣啦：「啊無代無誌這箍師公，這箍和尚，啊叫我[立+店]遮，看人[立+店]遮佇得相殺。」安呢啦。啊驚一下安呢褲底澹漓漉，趕緊咧，呼，將仔走去宓[立+店]邊仔，呼，走去宓咧。哇～，較停來的時爾呼，聽著講伊人去得報案囉呼，哦啊啥物貨這樹仔頭去[立+在]死人麼毋知啥人刣死啊，啊兇手是走無半个啊，啊當伊這个少年仔伊亦緊去旋啊，毋敢住彼啊。呼，啊人就來收收咧，將仔清清咧，纏纏咧，啊就運咧出去啊。一寡咱今也號做，這的警員就來共處理掉啊安呢呼。啊伊就想講：「M5～，啊我走麼毋是辦法咧，毋擱咱彼个和尚呼，伊有叫我講[立+店]遮一直，伊下晡仔卜擱來呢，呼，卜擱[立+店]彼會面呢。伊是叫我講，[立+店]樹仔頂看人佇得『前世冤』呢呼。」所以，伊就歸氣[立+店]彼樹仔腳彼，擱得聽候伊，成實咧，到甲彼陣仔的時爾，已四點外卜呼，下半晡去啊，彼和尚來呀啦。",
          "Ah ka7 tuh8 si2 liau2-au7, tann i an2-ne thai5-si2 lang5 ah neh, hou2~ chit e5 be7 ti-bah e5, i to7 khoann3 kong2: “Ah! Hai7 ia7! Ti-to khi3 thai5-si2 lang5 ah, che sat-jin5 an3-kiann7 che be7-sai2 che bo5 to5 be7-eng7-lih ah. Honn3, goa2 lai5 chau2 leh long2 bo5 lang5 chai, ti7 che chhim-soann lai7-te2 long2 bo5 lang5 e7 chai-iann2.” An2-ne lah honn3. I to7 koann2-kin2 ah, cho3 i soan ah lah. Hou2~ hai7 che siau3-lian5 e5 an2-ne tiam3 hit e5 chhiu7-a2-teng2 honn3, an2-ne kiann kau3 an2-ne kha-chhiu2-bah phi7-phi7-chhoah lah: “Ah bo5 tai7 bo5 chi3 chit khou sai-kong, chit khou hoe5-siunn7, ah kio3 goa2 tiam3 chia, khoann3 lang5 tiam3 chia ti7 teh siong-sat.” An2-ne lah. Ah kiann chit8-e7 an2-ne khou3-te2 tam5-lih8-lok, koann2-kin2 leh, honn3, chong5-a2 chau2 khi3 bih tiam3 pinn-a2, honn3, chau2 khi3 bih leh. Oah~, khah-theng5 lai5 e5 si5 nia5 honn3, thiann tioh8 kong2 i lang5 khi3 teh po3-an3 loh honn3, ou5 ah siann2-mih-hoe3 che chhiu7-a2-thau5 khi3 chhai7 si2-lang5 ma7 m7 chai siann2-lang5 thai5-si2 ah, ah hiong-chhiu2 si7 chau2 bo5 poann3-e5 ah, ah tann i chit e5 siau3-lian5-a2 i ia7 kin2 khi3 soan ah, m7 kann2 toa3 hia ah. Honn3, ah lang5 to7 lai5 siu-siu leh, chong5-a2 chheng-chheng leh, tinn5-tinn5 leh, ah to7 un7 leh chhut--khi3 ah. Chit8-koa2 lan2 chit-ma2 ho7-cho3, chit e5 keng2-goan5 to7 lai5 ka7 chhu2-li2 tiau7 ah an2-ne honn3. Ah i to7 siunn7 kong2: “M5~, ah goa2 chau2 ma7 m7 si7 pan7-hoat leh, m7-koh lan2 hit e5 hoe5-siunn7 honn3, i u7 kio3 goa2 kong2 tiam3 chia it-tit8, i e7-pou-a2 beh koh lai5 neh, honn3, beh koh tiam3 hia hoe7-bian7 neh. I si7 kio3 goa2 kong2, tiam3 chhiu7-a2-teng2 khoann3 lang5 ti7 teh `cheng5-se3 oan' neh honn3.” Sou2-i2, i to7 kui-khi3 tiam3 he chhiu7-a2-kha hia, koh teh theng3-hau7 i, chiann5-sit8 leh, kau3 kah hit-chun7-a2 e5 si5 nia5, i2 si3 tiam2 goa7 beh honn3, e7-poann3-pou khi3 ah, he hoe5-siunn7 lai5 ia7 lah."
        ],
        [
          "來就問伊講：「Eh，少年e5！啊當你今仔[立+店]遮你是有發覺著啥物無？」伊講：「Hah～，啊你安呢成創治人，啊好的你毋報你去共我看[立+店]遮得逐个佇得做一个兇殺案啦安呢。」伊講：「你有看e5呼？」伊講：「有啊！我問你咧，啊彼到底是安若你那會知啦？」呼，問師父啦：「到底是安若你那會知？」伊講：「這就前世的代誌啦，我分解予你聽，呼。」因為這个好額人啊，呼，這个較早，就是伊佇地方合一个好朋友真散，呼，安呢。啊這个好朋友的時爾呼，想講佇得欠用錢啊，卜起一塊仔厝，啊煞得起起啊，啊卜去共咱這个號做的時爾，伊這个員外好額人借錢啊。猶毋擱卜共借錢，伊知影講伊散啊，無通還伊啊。所以，伊的時爾就去共叫這个號做啥賣豬肉，講：「Aih～，逐个就好朋友呼，啊我卜來共借一寡錢，卜信用我到，無你會是安呢，來共我出面一下，共我做一个保人。」啊伊想講安呢無要緊啊，共做一个保人若會有要緊，伊一定會共還e5啊。啊所以，伊就成實合伊二个招咧，啊就去共這个好額人，啊去共借錢。啊今也共借錢，毋就成實二个去共借咧，伊這个好額人啊，亦著擱看了著咱這个號做的時爾，啊這个保人的伊這个朋友呼，啊想講安呢伊相信伊會到，因為伊有責任的人就oan5-a2真重啦，所以的時爾，伊chong5仔錢借伊毋。啊誰不知，煞成實無法度通還啦，安若趁就趁無通積起來通還伊啦。伊錢去予人借去啊，伊卜討錢啊，啊伊今也討無啊伊才著去尋這个共擔保的人啊，呼，講：「啊當你的時爾呼，啊就你來共出面擔保，啊當然實在是今也錢毋予我，你毋就愛去共我發落一下，安呢毋才著。呼，啊我干仔錢白白去予提去。」安呢。伊講：「好啦！好啦！無我才來共講看覓咧啦，呼，我叫伊還啦。」安呢啦。伊講：「啊你愛共我負責咧。」「好囉！我來共講囉！我來共講囉！」啊毋就將安呢答應伊。",
          "Lai5 to7 mng7 i kong2: “Eh, siau3-lian5--e5! Ah tann li2 kin-a2 tiam3 chia li2 si7 u7 hoat-kak tioh8 siann2-mih bo5?” I kong2: “Hah~, ah li2 an2-ne chiann5 chhong3-ti7 lang5, ah ho2 e5 li2 m7 po3 li2 khi3 ka7 goa2 khoann3 tiam3 chia teh tak8-e5 ti7 teh cho3 chit8 e5 hiong-sat-an3 lah an2-ne.” I kong2: “Li2 u7 khoann3 e5 honn3?” I kong2: “U7 ah! Goa2 mng7 li2 leh, ah he tau3-te2 si7 an2-noa2 li2 nah e7 chai lah?” Honn3, mng7 in sai-hu7 lah: “Tau3-te2 si7 an2-noa2 li2 nah e7 chai?” I kong2: “Che to7 cheng5-se3 e5 tai7-chi3 lah, goa2 hun-kai2 hou7 li2 thiann, honn3.” In-ui7 chit e5 ho2-giah8-lang5 ah, honn3, chit e5 khah-cha2, to7 si7 i ti7 in te7-hng kap chit8 e5 ho2 peng5-iu2 chin san3, honn3, an2-ne. Ah chit e5 ho2 peng5-iu2 e5 si5 nia5 honn3, siunn7 kong2 ti7 teh khiam3 eng7 chinn5 ah, beh khi2 chit8-te3-a2 chhu3, ah soah teh khi2 be7 khi2 ah, ah beh khi3 ka7 lan2 chit e5 ho7-cho3 e5 si5 nia5, i chit e5 goan5-goe7 ho2-giah8-lang5 chioh-chinn5 ah. Iau2 m7-koh beh ka7 chioh-chinn5, i chai-iann2 kong2 i san3 ah, bo5 thang hainn5 i ah. Sou2-i2, i e5 si5 nia5 to7 khi3 ka7 kio3 chit e5 ho7-cho3 siann2 be7 ti-bah, kong2: “Aih~, tak8-e5 to7 ho2 peng5-iu2 honn3, ah goa2 beh lai5 ka7 chioh chit8-koa2 chinn5, beh sin3-iong7 goa2 be7 kau3, bo5 li2 e7 si7 an2-ne, lai5 ka7 goa2 chhut-bin7 chit8-e7, ka7 goa2 cho3 chit8 e5 po2-jin5.” Ah i siunn7 kong2 an2-ne bo5 iau3-kin2 ah, ka7 cho3 chit8 e5 po2-jin5 nah e7 u7 iau3-kin2, i it-teng7 e7 ka7 hainn5 e5 ah. ah sou2-i2, i to7 chiann5-sit8 kap i nng7 e5 chio leh, ah to7 khi3 ka7 chit e5 ho2-giah8-lang5, ah khi3 ka7 chioh-chinn5. Ah chit-ma2 ka7 chioh-chinn5, m7 to7 chiann5-sit8 in nng7 e5 khi3 ka7 chioh leh, i chit e5 ho2-giah8-lang5 ah, ia7 tioh8 koh khoann3 liau2 tioh8 lan2 chit e5 ho7-cho3 e5 si5 nia5, ah chit e5 po2-jin5 e5 i chit e5 peng5-iu2 honn3, ah siunn7 kong2 an2-ne i siong-sin3 i e7 kau3, in-ui7 i u7 chek-jim7 e5 lang5 to7 oan5-a2 chin tang7 lah, sou2-i2 e5 si5 nia5, i chong5-a2 chinn5 chioh i m7. Ah siang2 m7 chai, soah chiann5-sit8 bo5 hoat-tou7 thang hainn5 lah, an2-noa2 than3 to7 than3 bo5 thang chek khi2 lai5 thang hainn5 i lah. I chinn5 khi3 hou7 lang5 chioh khi3 ah, i beh tho2-chinn5 ah, ah i chit-ma2 tho2 bo5 ah i chiah tioh8 khi3 chhoe7 chit e5 ka7 tam-po2 e5 lang5 ah, honn3, kong2: “Ah tann li2 e5 si5 nia5 honn3, ah to7 li2 lai5 ka7 chhut-bin7 tam-po2, ah tong-jian5 sit8-chai7 si7 chit-ma2 chinn5 m7 hou7 goa2, li2 m7 to7 ai3 khi3 ka7 goa2 hoat8-loh8 chit8-e7, an2-ne m7-chiah tioh8. Honn3, ah goa2 kan-a2 chinn5 peh8-peh8 khi3 hou7 theh8 khi3.” An2-ne. i kong2: “Ho2 lah! Ho2 lah! Bo5 goa2 chiah lai5 ka7 kong2 khoann3 mai7 leh lah, honn3, goa2 kio3 i hainn5 lah.” An2-ne lah. I kong2: “Ah li2 ai3 ka7 goa2 hu7-chek leh.” “Ho2 loh! Goa2 lai5 ka7 kong2 loh! Goa2 lai5 ka7 kong2 loh!” Ah m7 to7 chiong an2-ne tap-eng3 i."
        ],
        [
          "答應伊彼个倒去的時爾，就來共討錢啊啦，共這个借錢的，講：「你若安爾共人提彼的錢一定愛予人毋才著，呼，啊人伊得欠用啊，啊咱毋就愛的時爾呼，較chhe3-pe5咧呼。」「啊我今也就實在就無錢你干仔卜叫我安若還啦？呼，啊無擱少叫擱予我欠咧，我才來納伊的利息啦。」「人伊就講毋啊，你一定著愛安爾啊，呼，啊你安爾的時陣你卜共我害著我，無當時你無才調通還你毋著毋通叫我去共你保你。啊是我去共你保，保咧啊當今也卜尋我討啦，我當然是我愛對你提啊，啊你麼愛還人安呢毋才著。」安呢。哇，害啊，逐个是[立+店]彼，啊煞講號做伊是安呢落尾安呢直直，直直相嚷啊嚷。嚷啊到尾仔，伊這个號做擔保的人，一下氣著就講：「Hou2～，我今仔有影明明去予你拖落井呢。」安呢啦，彼陣仔擋稠囉，火氣發起囉。「啊我今仔為著你的代誌安呢去共借錢來你煞毋還，啊害我歸身軀的時爾落債，我毋煞著替你還這个代誌，啊你這个人那會呰拗蠻！」毋才會將仔拖咧就共摃咧，煞失手去共人拍死。",
          "Tap-eng3 i hit e5 to3 khi3 e5 si5 nia5, to7 lai5 ka7 tho2-chinn5 ah lah, ka7 chit e5 chioh-chinn5 e5, kong2: “Li2 na7 an2-ne ka7 lang5 theh8 hit e5 chinn5 it-teng7 ai3 hou7 lang5 m7-chiah tioh8, honn3, ah lang5 i teh khiam3-eng7 ah, ah lan2 m7 to7 ai3 e5 si5 nia5 honn3, khah chhe3-pe5 leh honn3.” “Ah goa2 chit-ma2 to7 sit8-chai7 to7 bo5 chinn5 li2 kan-a2 beh kio3 goa2 an2-noa2 hainn5 lah? Honn3, ah bo5 koh siau2 kio3 koh hou7 goa2 khiam3 leh, goa2 chiah lai5 lap8 i e5 li7-sek lah.” “Lang5 i to7 kong2 m7 ah, li2 it-teng7 tioh8-ai3 an2-ne ah, honn3, ah li2 an2-ne e5 si5-chun7 li2 beh ka7 goa2 hai7 tioh8 goa2, bo5 tong-si5 li2 bo5 chai5-tiau7 thang hainn5 li2 m7 tioh8 m7-thang kio3 goa2 khi3 ka7 li2 po2 li2. Ah si7 goa2 khi3 ka7 li2 po2, po2 leh ah tann chit-ma2 beh chhoe7 goa2 tho2 lah, goa2 tong-jian5 si7 goa2 ai3 tui3 li2 theh8 ah, ah li2 ma7 ai3 hainn5 lang5 an2-ne m7-chiah tioh8.” An2-ne. Oah, hai7 ah, tak8-e5 si7 tiam3 hia, ah soah kong2 ho7-cho3 i si7 an2-ne lou7-boe2 an2-ne tit8-tit8, tit8-tit8 sio-jiong2 ah jiong2. Jiong2 ah kau3 boe2-a2, i chit e5 ho7-cho3 tam-po2 e5 lang5, chit8-e7 khi3 tioh8 to7 kong2: “Hou2~, goa2 kin-a2 u7-iann2 beng5-beng5 khi3 hou7 li2 thoa loh8 chenn2 neh.” An2-ne lah, hit-chun7-a2 tong3 be7 tiau5 loh, hoe2-khi3 hoat khi2 loh. “Ah goa2 kin-a2 ui7 tioh8 li2 e5 tai7-chi3 an2-ne khi3 ka7 chioh-chinn5 lai5 li2 soah m7 hainn5, ah hai7 goa2 kui sin-khu e5 si5 nia5 loh8-che3, goa2 m7 soah tioh8 the3 li2 hainn5 chit e5 tai7-chi3, ah li2 chit e5 lang5 nah e7 chiah au2-ban5!” M7-chiah e7 chong5-a2 thoa leh to7 ka7 kong3 leh, soah sit-chhiu2 khi3 ka7 lang5 phah-si2."
        ],
        [
          "啊當失手去予拍死，伊今也這出世來，毋就逐个卜冤冤相報，呼。就安呢的時爾呼，伊這个保人e5呢，這世出世，來出世一个好額人啦，呼；啊當伊的時爾呼，進前這个好額人呢，伊煞這世人來做一个賊仔囉，呼；啊彼个真散的彼个呢，煞出世一个生理人佇得賣豬肉。呀麼佇得冤報，就是講伊當時好額人，錢去予提去，無還伊啊，伊這世人來出世做賊仔，來共提這的錢倒轉去啦，呼，原在擱還倒轉去啊，安呢啦。啊伊的時爾，前世這个保人呢，呼，去的時爾，啊去共一時發火，擋，出手去共拍死著這个散人，伊共保人的這个散人，呼。啊這世人，換到伊這个散人來出世做刣豬的，抵仔伊前世去予拍死伊這世人用豬刀的時才突然來共揬死。",
          "Ah tann sit-chhiu2 khi3 hou7 phah-si2, i chit-ma2 che chhut-si3 lai5, m7 to7 tak8-e5 beh oan-oan-siong-po3, honn3. To7 an2-ne e5 si5 nia5 honn3, i chit e5 po2-jin5 e5 neh, chit-si3 chhut-si3, lai5 chhut-si3 chit8 e5 ho2-giah8-lang5 lah, honn3; ah tann i e5 si5 nia5 honn3, chin3-cheng5 chit e5 ho2-giah8-lang5 neh, i soah chit-si3-lang5 lai5 cho3 chit8 e5 chhat8-a2 loh, honn3; ah hit e5 chin san3 e5 hit e5 neh, soah chhut-si3 chit8 e5 seng-li2-lang5 ti7 teh be7 ti-bah. ia7 ma7 ti7 teh oan-po3, to7 si7 kong2 i tong-si5 ho2-giah8-lang5, chinn5 khi3 hou7 theh8 khi3, bo5 hainn5 i ah, i chit-si3-lang5 lai5 chhut-si3 cho3 chhat8-a2, lai5 ka7 theh8 chit e5 chinn5 to3-tng2--khi3 lah, honn3, goan5-chai7 koh hainn5 to3-tng2--khi3 ah, an2-ne lah. Ah i e5 si5 nia5, cheng5-se3 chit e5 po2-jin5 neh, honn3, khi3 e5 si5 nia5, ah khi3 ka7 chit8-si5 hoat-hoe2, tong3 be7, chhut-chhiu2 khi3 ka7 phah-si2 tioh8 chit e5 san3-lang5, i ka7 po2-jin5 e5 chit e5 san3-lang5, honn3. Ah chit-si3-lang5, oann7 kau3 i chit e5 san3-lang5 lai5 chhut-si3 cho3 thai5-ti--e5, tu2-a2 i cheng5-se3 khi3 hou7 phah-si2 i chit-si3-lang5 eng7 ti-to e5 si5 chiah tut8-jian5 lai5 ka7 tuh8 si2."
        ],
        [
          "哦～，伊毋就照講這个前世的冤冤相報的這个代誌，來講予這个少年的聽安呢啦。伊講：「Hm2！有影！若安呢的時爾呼，我相信你啦，呼，我頭到尾我就看現現啊呼，安呢刣死我就相信你。毋擱呢，我前世的時爾，有去欠伊這的錢，這世人，做長工來還伊，呀我前世歸世人敢無人欠我？」啊伊才講：「有啊！麼有人欠你啊，呼，安呢啊，啊伊欠你的伊這世人麼會還你啊。」「欠我我亦毋知佇佗啊，我卜佗提啊？」伊講：「我報你。呼，你的時呼，今也，你望這个號做時爾山路，對這條小路你直直行去。呼，來，呼，我的時爾，遮有二管半米，呼，你這二管半米你背咧，你行入去到彼的深山內到底，安呢，去呼，啊看情形安怎，啊你才家己去辦。」呼，安呢。啊伊講：「啊安呢的時爾，彼有人欠我？」「有欠無欠毋知啦，你去你就知啦。」安呢。啊伊就講：「好！好！好我擱共你相信一擺。」安呢，呼。伊講：「三工後，咱逐个擱[立+店]這樹仔頭會面。」伊講：「好！約束的時間，你毋通無人來哦！」「無，我決定會來！」呼。",
          "Ou5~, i m7 to7 chiau3 kong2 chit e5 cheng5-se3 e5 oan-oan-siong-po3 e5 chit e5 tai7-chi3, lai5 kong2 hou7 chit e5 siau3-lian5 e5 thiann an2-ne lah. I kong2: “Hm2! U7-iann2! Na7 an2-ne e5 si5 nia5 honn3, goa2 siong-sin3 li2 lah, honn3, goa2 thau5 kau3 boe2 goa2 to7 khoann3 hian7-hian7 ah honn3, an2-ne thai5-si2 goa2 to7 siong-sin3 li2. M7-koh neh, goa2 cheng5-se3 e5 si5 nia5, u7 khi3 khiam3 i chit e5 chinn5, chit-si3-lang5, cho3 tng5-kang lai5 hainn5 i, ia7 goa2 cheng5-se3 kui-si3-lang5 kam2 bo5 lang5 khiam3 goa2?” Ah i chiah kong2: “U7 ah! Ma7 u7 lang5 khiam3 li2 ah, honn3, an2-ne ah, ah i khiam3 li2 e5 i chit-si3-lang5 ma7 e7 hainn5 li2 ah.” “Khiam3 goa2 goa2 ia7 m7 chai ti7 toh ah, goa2 beh toh theh8 ah?” I kong2: “Goa2 po3 li2. Honn3, li2 e5 si5 honn3, chit-ma2, li2 ng3 chit e5 ho7-cho3 si5 nia5 soann-lou7, tui3 chit tiau5 sio2-lou7 li2 tit8-tit8 kiann5 khi3. Honn3, lai5, honn3, goa2 e5 si5 nia5, chia u7 nng7 kng2 poann3 bi2, honn3, li2 chit nng7 kng2 poann3 bi2 li2 phainn7 leh, li2 kiann5 jip8 khi3 kau3 hit e5 chhim-soann-lai7 kau3 te2, an2-ne, khi3 honn3, ah khoann3 cheng5-heng5 an2-choann2, ah li2 chiah ka-ti7 khi3 pan7.” Honn3, an2-ne. Ah i kong2: “Ah an2-ne e5 si5 nia5, hia u7 lang5 khiam3 goa2?” “U7 khiam3 bo5 khiam3 m7 chai lah, li2 khi3 li2 to7 chai lah.” An2-ne. Ah i to7 kong2: “Ho2! Ho2! Ho2 goa2 koh ka7 li2 siong-sin3 chit8 pai2.” An2-ne, honn3. I kong2: “Sann kang au7, lan2 tak8-e5 koh tiam3 che chhiu7-a2-thau5 hoe7-bian7.” I kong2: “Ho2! Iok-sok e5 si5-kan, li2 m7-thang bo5 lang5 lai5 ou5!” “Bo5, goa2 koat-teng7 e7 lai5!” Honn3."
        ],
        [
          "啊伊就成實是安呢，照彼條線路仔直直行，當就四、五點仔，啊背伊和尚提，二管半米予伊，伊背咧就成實對彼深山內底，啊直直行，直直行，行啊到七、八點仔，已經就黃昏暗暝摸啊，啊歸山內到底安爾亦無半項又擱靜悄悄oah8卜驚死。Ai5！曷會想講去看著講一葩，啊伊彼那有一葩燈火，有一葩燈火安呢光光啊。Houh啊伊就照彼个目標直直共行入去。行入到彼，抵仔佇咧山間抵仔一間咱這號做啥草厝，啊搭[立+店]佇彼个山坪仔安呢，呼。伊想講：「當呰暗啊咧，亦無當住咧，無就來去遮就有一塊厝呼，入來彼來借歇一暝。」啊去共挵門。去共挵門抵仔一个查某人，出來共開啦，毋麼擱生做[禾+黑] lioh，呼，安呢啦。啊伊講：「啊咱借一下呼，啊eng5暗就來到這个山路，這个深山內，啊無那會無人得住，安呢呼。啊eng5暗又擱呰暗啊，我想講卜來遮來共您安呢過一下仔暝咧。」伊講：「要緊啦！你過路人呼，無你若卜借住呼，有啦，我遮就有所在咧，無遮才暫時仔呼，狹狹就有影，予你去跔一下啦…」伊就講：「M5～，啊您內底敢無人？」安呢啦，伊講：「無啦！啊就阮是二个翁仔某，啊來[立+店]遮，啊佇得，專門佇得剉柴，呼。啊阮頭家，伊的時爾，有柴的時爾，才提落去街仔佇得賣啦，安呢佇得度生活啦安呢啦。」伊講：「啊您頭家是安若那會呰暗啊擱毋轉來？」呼，伊chong5目屎才得哭啦，講：「阮頭家伊的時爾呼，啊就佇彼个號做成年前彼，啊已經過往去啊，啊賸我家己一个安爾，呼。」伊講：「Hou3甲安呢就成可憐啊nou3。」安呢。伊講：「啊當賸你家己一个你是卜安若生活？」伊講：「啊就安呢啦，山頂呼，若有果子啦，抑是講有一寡啥物呼，啊就我來去山裡尋一寡彼野發的，咱今也彼號做食物，彼會食lih，啊就拾一寡轉來食安呢啦，呼。」「哦～甲安呢就足可憐e5啊。」呼，伊講：「你來遮呼，歹勢啦，當阮頭家死了就亦無人趁錢，呼，啊卜出去到彼種號做的時爾，彼號做柏油路頭，彼赫遠啊我一个查某人，我是無啥得出去，呼，啊麼無啥物物件通招待你安呢啦。」伊講：「Hio3，安呢麼是害呢，啊eng5暗猶未食咧，腹肚枵到卜死。」呼，伊講：「安呢啦，我遮有一寡米啦，呼，啊你這的米，提去煮啦，呼，啊煮煮的時啊，咱才來相合食。」伊講：「Hann5～你有齎米來哦？」講：「有啦！」伊講：「哎喲！好倖哦！我枵幾仔日囉，我麼毋敢擱伊呼，安呢。哇甲若有米尚介好。」彼查某尚歡喜，緊去呼，二管半米麼毋甘煮濟[口+留]麼是安呢儉儉a2用，安呢拈一把仔，安呢二个煮一下食有夠e5安呢就好啊[口+留]。啊安呢的時爾，將仔逐个一下食飽咧呼，啊就準備卜睏啊[口+留]，呼。啊準備卜睏，啊佇山頂呼，猶擱散人那有啥物厝？彼是量約仔搭一間仔，呼，寮仔，啊逐个佇得住爾爾，安呢。啊彼種號做的時爾，頭先眠床才一頂爾呼，啊睏ah到三更半暝，伊家己舒咧[立+店]佇邊仔彼佇得睏，睏ah一下到半暝a2，呼，擱一下會冷，睏到一个勼勼，彼个查某的時，佇leh眠床內，呼，蓋一領棉被，看著講伊睏到安呢勼稠咧，安呢寒到卜死呼，啊將仔可憐，一个出外人呼，將安呢[走@百]起來，講：「無要緊啦，呼，你安爾[立+店]彼一下去寒著咧麼毋好，無你oan5-a2起來這頂睏啦。」呼，較狹較搢咧，啊二个時爾將安呢呼，睏[立+店]這眠床頂，啊自這領棉被通蓋，啊擱二个逐个睏做夥呼，安呢炠咧呼，人氣亦較會燒啦。啊伊講：「歹勢咧，呼，啊安呢來[立+店]遮共你chak-cho7。」安爾。伊講：「要緊啦！呼，起來，起來，等一下抑無安呢看你寒，你亦睏去啦。」哦～攏會想著伊講：「你好心啊！」佇得共叫，啊伊就答應，oan5-na2共伊[走@百]去，啊將仔叫伊去[立+店]眠床睏啊。誰不知，查甫查某二个睏做夥，呼，攏號做的時爾，少年人烘爐擱一下烘咧，啊一下去，攏予燒咧時爾，腳骨七撞八撞、七撞八撞，害呀，撞一下死呀！煞去想著。啊chong5仔有感情啦，chong5仔[立+店] lih，彼暗煞chong5仔逐个chong5仔做出了房事出來，安呢啦。啊將安呢的時，彼暗成事啊毋，成事的時爾，將安呢就彼二管半米抵仔[立+店]彼，抵仔經過三工啦。煮一日煮一屑仔、煮一屑仔，chong5仔[立+店]彼過二日，呼。啊當彼寡米食了啊呢，無米啊呢，無米彼彼个查某麼毋共留啊呢，呼，啊無通食啊，呼，啊所以的時啊伊講：「敢有米啊？咱佇遮二三工啊，共人chak-cho7呰久啊。」鞋仔敲敲咧，著好行啊呼，伊將仔擱落來。啊想講合和尚逐个約束今仔卜擱逐个卜擱見面咧，安呢chong5仔才出來。",
          "Ah i to7 chiann5-sit8 si7 an2-ne, chiau3 hit tiau5 soann3-lou7-a2 tit8-tit8 kiann5, tann to7 si3, gou7 tiam2-a2, ah phainn7 i hoe5-siunn7 theh8, nng7 kng2 poann3 bi2 hou7 i, i phainn7 leh to7 chiann5-sit8 tui3 he chhim-soann lai7-te2, ah tit8-tit8 kiann5, tit8-tit8 kiann5, kiann5 ah kau3 chhit, peh tiam2-a2, i2-keng to7 hong5-hun am3-bin5-bong ah, ah kui soann-lai7 tau3-te2 an2-ne ia7 bo5 poann3-hang7 iu7-koh cheng7-siau-siau oah8 beh kiann si2. Ai5! Khah e7 siunn7 kong2 khi3 khoann3 tioh8 kong2 chit8 pha, ah i hia nah u7 chit8 pha teng-hoe2, u7 chit8 pha teng-hoe2 an2-ne kng-kng ah. Houh ah i to7 chiau3 hit e5 bok8-phiau tit8-tit8 ka7 kiann5 jip8--khi3. Kiann5 jip8 kau3 hia, tu2-a2 ti7 leh soann-kan tu2-a2 chit8 keng lan2 che ho7-cho3 siann2 chhau2-chhu3, ah tah tiam3 ti7 hit e5 soann-phiann5-a2 an2-ne, honn3. I siunn7 kong2: “Tann chiah am3 ah leh, ia7 bo5 tang3 toa3 leh, bo5 to7 lai5-khi3 chia to7 u7 chit8 te3 chhu3 honn3, jip8 lai5 hia lai5 chioh hioh chit8 me5.” Ah khi3 ka7 long3-mng5. Khi3 ka7 long3-mng5 tu2-a2 chit8 e5 cha-bou2-lang5, chhut lai5 ka7 khui lah, m7 ma7 koh senn cho3 be7-bai2 lioh, honn3, an2-ne lah. Ah i kong2: “Ah lan2 chioh chit8-e7 honn3, ah eng5-am3 to7 lai5 kau3 chit e5 soann-lou7, chit e5 chhim-soann lai7, ah bo5 nah e7 bo5 lang5 teh toa3, an2-ne honn3. Ah eng5-am3 iu7-koh chiah am3 ah, goa2 siunn7 kong2 beh lai5 chia lai5 ka7 lin2 an2-ne koe3 chit8-e7-a2 me5 leh.” I kong2: “Be7 iau3-kin2 lah! Li2 koe3-lou7-lang5 honn3, bo5 li2 na7 beh chioh toa3 honn3, u7 lah, goa2 chia to7 u7 sou2-chai7 leh, bo5 chia chiah chiam7-si5-a2 honn3, oeh8-oeh8 to7 u7-iann2, hou7 li2 khi3 ku chit8-e7 lah......” I to7 kong2: “M5~, ah lin2 lai7-te2 kam2 bo5 lang5?” An2-ne lah, i kong2: “Bo5 lah! Ah to7 goan2 si7 nng7 e5 ang-a2-bou2, ah lai5 tiam3 chia, ah ti7 teh, choan-bun5 ti7 teh chho3-chha5, honn3. Ah goan2 thau5-ke, i e5 si5 nia5, u7 chha5 e5 si5 nia5, chiah theh8 loh8 khi3 ke-a2 ti7 teh be7 lah, an2-ne ti7 teh tou7 seng-oah8 lah an2-ne lah.” I kong2: “Ah lin2 thau5-ke si7 an2-noa2 nah e7 chiah am3 ah koh m7 tng2--lai5?” Honn3, i chong5 bak8-sai2 chiah teh khau3 lah, kong2: “Goan2 thau5-ke i e5 si5 nia5 honn3, ah to7 ti7 hit e5 ho7-cho3 seng5-lian5 cheng5 hia, ah i2-keng koe3-ong2 khi3 ah, ah chhun goa2 ka-ti7 chit8 e5 an2-ne, honn3.” I kong2: “Hou3 kah an2-ne to7 chiann5 kho2-lian5 ah nou3.” An2-ne. i kong2: “Ah tann chhun li2 ka-ti7 chit8 e5 li2 si7 beh an2-noa2 seng-oah8?” I kong2: “Ah to7 an2-ne lah, soann-teng2 honn3, na7 u7 koe2-chi2 lah, iah si7 kong2 u7 chit8-koa2 siann2-mih honn3, ah to7 goa2 lai5 khi3 soann-nih chhoe7 chit8-koa2 he ia2-hoat e5, lan2 chit-ma2 he ho7-cho3 sit8-but8, he e7 chiah8-lih, ah to7 khioh chit8-koa2 tng2 lai5 chiah8 an2-ne lah, honn3.” “Ou5~ kah an2-ne to7 chiok kho2-lian5 e5 ah.” Honn3, i kong2: “Li2 lai5 chia honn3, phainn2-se3 lah, tann goan2 thau5-ke si2 liau2 to7 ia7 bo5 lang5 than3-chinn5, honn3, ah beh chhut khi3 kau3 hit chiong2 ho7-cho3 e5 si5 nia5, he ho7-cho3 pek8-iu5 lou7-hau5, he hiah hng7 ah goa2 chit8 e5 cha-bou2 lang5, goa2 si7 bo5 siann2 teh chhut--khi3, honn3, ah ma7 bo5 siann2-mih mih8-kiann7 thang chiau-thai7 li2 an2-ne lah.” I kong2: “Hio3, an2-ne ma7 si7 hai7 neh, ah eng5-am3 iau2-boe7 chiah8 leh, pak-tou2 iau kau3 beh si2.” Honn3, i kong2: “An2-ne lah, goa2 chia u7 chit8-koa2 bi2 lah, honn3, ah li2 chit e5 bi2, theh8 khi3 chu2 lah, honn3, ah chu2 e5 si5 ah, lan2 chiah lai5 sann-kap chiah8.” I kong2: “Hann5~ li2 u7 chah bi2 lai5 ouh?” Kong2: “U7 lah!” I kong2: “Aih-iah! Ho2 heng7 ouh! Goa2 iau kui2-a2 jit8 loh, goa2 ma7 m7 kann2 koh i honn3, an2-ne. Oah kah na7 u7 bi2 siong7 kai3 ho2.” He cha-bou2 siong7 hoann-hi2, kin2 khi3 honn3, nng7 kng2 poann3 bi2 ma7 m7 kam chu2 che7 lioh ma7 si7 an2-ne khiam7-khiam7-a2 eng7, an2-ne mi chit8-pe2-a2, an2-ne nng7 e5 chu2 chit8-e7 chiah8 u7-kau3 e5 an2-ne to7 ho2 ah lioh. Ah an2-ne e5 si5 nia5, chong5-a2 tak8-e5 chit8-e7 chiah8-pa2 leh honn3, ah to7 chun2-pi7 beh khun3 ah lioh, honn3. Ah chun2-pi7 beh khun3, ah ti7 soann-teng2 honn3, iau2-koh san3-lang5 nah u7 siann2-mih chhu3? He si7 liong7-ki5-iok tah chit8 keng-a2, honn3, liau5-a2, ah tak8-e5 ti7 teh toa3 nia7-nia7, an2-ne. Ah hit chiong2 ho7-cho3 e5 si5 nia5, thau5-seng bin5-chhng5 chiah chit8 teng2 nia5 honn3, ah khun3 ah kau3 sann-kenn poann3-me5, i ka-ti7 chhu leh tiam3 ti7 pinn-a2 hia ti7 teh khun3, khun3 ah chit8-e7 kau3 poann3-me5-a2, honn3, koh chit8-e7 e7 leng2, khun3 kau3 chit8 e5 ku-ku, hit e5 cha-bou2 e5 si5, ti7 leh bin5-chhng5 lai7, honn3, kah chit8 nia2 mi7-phoe7, khoann3 tioh8 kong2 i khun3 kau3 an2-ne ku tiau5 leh, an2-ne koann5 kau3 beh si2 honn3, ah chong5-a2 kho2-lian5, chit8 e5 chhut-goa7-lang5 honn3, chiong an2-ne peh--khi2-lai5, kong2: “Bo5 iau3-kin2 lah, honn3, li2 an2-ne tiam3 hia chit8-e7 khi3 koann5 tioh8 leh ma7 m7 ho2, bo5 li2 oan5-a2 khi2 lai5 chit teng2 khun3 lah.” Honn3, khah oeh8 khah chinn leh, ah nng7 e5 si5 nia5 chiong an2-ne honn3, khun3 tiam3 che bin5-chhng5 teng2, ah chu7 chit nia2 mi7-phoe7 thang kah, ah koh nng7 e5 tak8-e5 khun3 cho3-hoe2 honn3, an2-ne hannh leh honn3, lang5-khi3 ia7 khah e7 sio lah. Ah i kong2: “Phainn2-se3 leh, honn3, ah an2-ne lai5 tiam3 chia ka7 li2 chak-cho7.” An2-ne. I kong2: “Be7 iau3-kin2 lah! honn3, khi2--lai5, khi2--lai5, tan2 chit8-e7 iah bo5 an2-ne khoann3 li2 koann5, li2 ia7 khun3 be7 khi3 lah.” Ou5~ long2 e7 siunn7 tioh8 i kong2: “Li2 ho2-sim ah!” Ti7 teh ka7 kio3, ah i to7 tap-eng3, oan5-na2 ka7 i peh khi3, ah chong5-a2 kio3 i khi3 tiam3 bin5-chhng5 khun3 ah. Siang2 m7 chai, cha-pou cha-bou2 nng7 e5 khun3 cho3-hoe2, honn3, long2 ho7-cho3 e5 si5 nia5, siau3-lian5-lang5 hang-lou5 koh chit8-e7 hang leh, ah chit8-e7 khi3, long2 hou7 sio leh si5 nia5, kha-kut chhit tong7 peh tong7, chhit tong7 peh tong7, hai7 ia7, tong7 chit8-e7 si2 ia7! Soah khi3 siunn7 tioh8. Ah chong5-a2 u7 kam2-cheng5 lah, chong5-a2 tiam3 lih, hit am3 soah chong5-a2 tak8-e5 chong5-a2 cho3 chhut liau2 pang5-su7 chhut--lai5, an2-ne lah. Ah chiong an2-ne e5 si5, hit am3 seng5-su7 ah m7, seng5-su7 e5 si5 nia5, chiong an2-ne to7 hit nng7 kng2 poann3 bi2 tu2-a2 tiam3 hia, tu2-a2 keng-koe3 sann kang lah. Chu2 chit8 jit8 chu2 chit8-sut-a2, chu2 chit8-sut-a2, chong5-a2 tiam3 hia koe3 nng7 jit8, honn3. Ah tann hit-koa2 bi2 chiah8 liau2 ah neh, bo5 bi2 ah neh, bo5 bi2 he hit e5 cha-bou2 ma7 m7 ka7 lau5 ah neh, honn3, ah bo5 thang chiah8 ah, honn3, ah sou2-i2 e5 si5 ah i kong2: “Kam2 u7 bi2 ah? Lan2 ti7 chia nng7 sann kang ah, ka7 lang5 chak-cho7 chiah ku2 ah.” E5-a2 kha3-kha3 leh, tioh8 ho2 kiann5 ah honn3, i chong5-a2 koh loh8--lai5. Ah siunn7 kong2 kap hoe5-siunn7 tak8-e5 iok-sok kin-a2 beh koh tak8-e5 beh koh kinn3-bin7 leh, an2-ne chong5-a2 chiah chhut--lai5."
        ],
        [
          "出來的時候，啊和尚已經佇彼得聽候啊，伊講：「啊你安爾去的時爾，二三工仔才出來，人攏欠你有還你無？」「那有？亦無半項啊！啥物叫我直直行啊，行到七烏八暗，oah8卜驚死，猶擱oah8卜寒死，安呢啦。啊那有啥人卜還我啥物？」伊講：「Hou3～，你少年呼，你安呢的時那攏毋承認咧？你的時爾去到位頭一暗，你就，人就還你啊呢，人已經欠你的債還你了啊呢。」伊講：「Hannh，那有？」伊講：「有哦！你想看覓咧，你共人睏囉呢，彼查某囝仔予你睏去啊呢，你擱講無？」呼。伊講：「Hann5～，伊是欠我彼哦？」伊講：「Hann5，欠你彼就著毋哦，呼，彼就是伊前世欠你，所以你這世oan5-a2愛共討，你無討的時爾呼，安呢用lih，咱彼將仔共人，呼，人定共你欠稠咧，定住e5心肝頭。」伊講：「啊彼前世我是安怎伊來去欠我彼？」呼，伊講：「前世，呼，彼伊的時爾是一个查某囝仔，呼，啊去抵著，oan5-a2抵著咱得講號做賊仔，呼。啊查某囝仔人路過，去抵著不良少年的時陣，來卜共處治戲弄，呼。啊你前世你oan5-a2原在大漢擱勇壯，你看一下路見不平呼，你去共解圍，啊安呢，呼，講啊彼少年你的時去予你共摃到mi-mi-mau3-mau3，啊驚e5才走。啊這个查某囝仔無代誌，呼，啊煞得一寡衫仔呼，去予彼少年仔共拆拆破，啊你擱好心，攜一領外口衫來彼予伊幪咧，呼，予掩轉去，安呢。所以伊就是欠你這个赤身露體的這个花債。所以伊這世人伊就是欠你這个花債，伊才著愛還你。你合伊的時爾，無啥物完結啊，干仔只有一个意思仔人情。所以，伊二三暗仔予你爾安爾，呼，就報你的情去啊。」講：「哇，若安爾我害呀，啊我前世人欠我赫少，我就欠人赫爾濟，啊我這世人卜逃對佗位去？」毋才講：「無要緊啦！呼，我共你講，你去到彼个庄頭彼呼，你做你共看，自然就呼，有人會時爾呼，會欠工，啊伊若講得欠工你才去[立+店]彼共鬥腳手。彼角仔彼个所在就是你這世人，卜生活的所在。」啊伊就講：「有成實這个代誌哦？」伊講：「成實的，師父騙你。呼，當我共你講的代誌，敢無攏照實？」講：「有影，成實的。安爾好，我卜來去啊，我卜來去爭取我的人生生活囉。」",
          "Chhut--lai5 e5 si5-hau7, ah hoe5-siunn7 i2-keng ti7 hia teh theng3-hau7 ah, i kong2: “Ah li2 an2-ne khi3 e5 si5 nia5, nng7 sann kang-a2 chiah chhut--lai5, lang5 long2 khiam3 li2 u7 hainn5 li2 bo5?” “Nah u7? Ia7 bo5 poann3-hang7 ah! siann2-mih kio3 goa2 tit8-tit8 kiann5 ah, kiann5 kau3 chhit ou peh am3, oah8 beh kiann si2, iau2-koh oah8 beh koann5 si2, an2-ne lah. Ah nah u7 siann2-lang5 beh hainn5 goa2 siann2-mih?” I kong2: “Hou3~, li2 siau3-lian5 honn3, li2 an2-ne e5 si5 nah long2 m7 seng5-jim7 leh? Li2 e5 si5 nia5 khi3 kau3-ui7 thau5 chit8 am3, li2 to7, lang5 to7 hainn5 li2 ah neh, lang5 i2-keng khiam3 li2 e5 che3 hainn5 li2 liau2 ah neh.” I kong2: “Hannh, nah u7?” I kong2: “U7 ouh! Li2 siunn7 khoann3 mai7 leh, li2 ka7 lang5 khun3 loh neh, he cha-bou2 gin2-a2 hou7 li2 khun3 khi3 ah neh, li2 koh kong2 bo5?” Honn3. I kong2: “Hann5~, i si7 khiam3 goa2 he ou5?” I kong2: “Hann5, khiam3 li2 he to7 tioh8 m7 ouh, honn3, he to7 si7 i cheng5-se3 khiam3 li2, sou2-i2 li2 chit-se3 oan5-a2 ai3 ka7 tho2, li2 bo5 tho2 e5 si5 nia5 honn3, an2-ne be7-eng7 lih, lan2 he chong5-a2 ka7 lang5, honn3, lang5 tiann7 ka7 li2 khiam3 tiau5 leh, tiann7 toa3 e5 sim-koann-thau5.” I kong2: “Ah he cheng5-se3 goa2 si7 an2-choann2 i lai5 khi3 khiam3 goa2 he?” Honn3, i kong2: “Cheng5-se3, honn3, he i e5 si5 nia5 si7 chit8 e5 cha-bou2 gin2-a2, honn3, ah khi3 tu2 tioh8, oan5-a2 tu2 tioh8 lan2 teh kong2 ho7-cho3 chhat8-a2, honn3. Ah cha-bou2 gin2-a2-lang5 lou7 koe3, khi3 tu2 tioh8 put-liong5 siau3-lian5 e5 si5-chun7, lai5 beh ka7 chhu2-ti7 hi2-lang7, honn3. Ah li2 cheng5-se3 li2 oan5-a2 goan5-chai7 toa7-han3 koh iong2-chong7, li2 khoann3 chit8-e7 lou7 kian3 put-peng5 honn3, li2 khi3 ka7 kai2-ui5, ah an2-ne, honn3, kong2 ah he siau3-lian5 li2 e5 si5 khi3 hou7 li2 ka7 kong3 kau3 mi-mi-mau3-mau3, ah kiann e5 chiah chau2. Ah chit e5 cha-bou2 gin2-a2 bo5 tai7-chi3, honn3, ah soah teh chit8-koa2 sann-a2 honn3, khi3 hou7 he siau3-lian5-a2 ka7 thiah-thiah phoa3, ah li2 koh ho2-sim, hiannhchit8 nia2 goa7-khau2-sann lai5 he hou7 i moa leh, honn3, hou7 am tng2--khi3, an2-ne. Sou2-i2 i to7 si7 khiam3 li2 chit e5 chhiah-sin lou7-the2 e5 chit e5 hoe-che3. Sou2-i2 i chit-si3-lang5 i to7 si7 khiam3 li2 chit e5 hoe-che3, i chiah tioh8-ai3 hainn5 li2. Li2 kap i e5 si5 nia5, bo5 siann2-mih oan5-kiat ah, kan-a2 chi2-u7 chit8 e5 i3-su3-a2 jin5-cheng5. Sou2-i2, i nng7 sann am3-a2 hou7 li2 nia5 an2-ne, honn3, to7 po3 li2 e5 cheng5 khi3 ah.” Kong2: “Oah, na7 an2-ne goa2 hai7 ia7, ah goa2 cheng5-si3-lang5 khiam3 goa2 hiah chio2, goa2 to7 khiam3 lang5 hiah-ni7 che7, ah goa2 chit-si3-lang5 beh to5 tui3 toh-ui7 khi3?” M7-chiah kong2: “Bo5 iau3-kin2 lah! Honn3, goa2 ka7 li2 kong2, li2 khi3 kau3 hit e5 chng-thau5 he honn3, li2 cho3 li2 ka7 khoann3, chu7-jian5 to7 honn3, u7 lang5 e7 si5 nia5 honn3, e7 khiam3-kang, ah i na7 kong2 teh khiam3-kang li2 chiah khi3 tiam3 hia ka7 tau3-kha-chhiu2. Hit kak-a2 hit e5 sou2-chai7 to7 si7 li2 chit-si3-lang5, beh seng-oah8 e5 sou2-chai7.” Ah i to7 kong2: “U7 chiann5-sit8 chit e5 tai7-chi3 ouh?” I kong2: “Chiann5-sit8 e5, su-hu7 be7 phian3 li2. Honn3, tann goa2 ka7 li2 kong2 e5 tai7-chi3, kam2 bo5 long2 chiau3 sit8?” Kong2: “U7-iann2, chiann5-sit8 e5. An2-ne ho2, goa2 beh lai5-khi3 ah, goa2 beh lai5-khi3 cheng-chhu2 goa2 e5 jin5-seng seng-oah8 loh.”"
        ],
        [
          "毋才會將安呢直直去，去到彼个號做啥，差不多成十步路彼，有一个庄頭，毋才抵著一个查某，[立+店]彼，啊chong5仔佇田裡，呼，啊抵仔佇彼的時暫，佇得掘彼的田岸角，佇卜落田。啊伊講，一下共看咧，「哦啊這个查某人啊呰爾水，啊又擱一寡手皮囉，東東西西幼麵麵，啊那會[立+店]彼佇得掘彼个田角，啊就掘入去無入去無穴，啊卜安若做會食？」看了有一絲仔同情心講：「Ennh！哎喲，啊你那會[立+店]遮掘這田角仔，你亦掘無法伊哦。當安爾啦，我共你講啦，無你這坵田攏總三四个田角我來共你掘掘咧啦。」呼，啊伊想講安呢，專門佇得共人做長工e5啊，彼就是力極粗無比啊，去到te3 hm-hm honn-honn的時爾呼，七踿八踿，三四下手的時，oan5-a2一个田角就共踿踿好勢啊。踿踿好勢這个查某毋就講：「哎喲！啊你這，你少年人，啊你那會，呼，你住佇佗位仔？」啊伊才講：「無啦，無厝啦！呼，去消工食鋤頭柄啦，走出來啦，懝到oah8卜懝死，安呢啦。」伊講：「你遮無當歇哦？」講：「無啊！」講：「無，暫時來我彼啦。呼，安呢啦。因為阮翁死啊，啊我作足濟穡咧，啊今也攏無人共我鬥作啊，呼，我作攏無法伊。」無你的時爾呼，來彼，啊共我鬥管理彼塊田啦。」安呢。彼陣仔的時爾，伊是無翁，啊伊是猶未娶某啊，猶擱逐个[立+店]彼擱少許一下講咧呼，啊目尾亦擱一下[目+率]咧，講若無呼，仝齊毋安呢伊麼好哦。安呢啦，啊將仔合伊去。所以的時爾，伊chong5仔去到彼，伊這个查某，所有的亦有翁放的彼的產業，伊才來共伊管理，啊才二个[立+店]彼，才落去結婚，啊落去生啊，呼，耕農，安呢將仔度伊的一生安呢經過。",
          "M7-chiah e7 chiong an2-ne tit8-tit8 khi3, khi3 kau3 hit e5 ho7-cho3 siann2, chha-put-to chiann5 chap8 pou7 lou7 hia, u7 chit8 e5 chng-thau5, m7-chiah tu2 tioh8 chit8 e5 cha-bou2, tiam3 hia, ah chong5-a2 ti7 chhan5-nih, honn3, ah tu2-a2 ti7 hit e5 si5-cham7, ti7 teh kut8 hit e5 chhan5-hoann7-kak, ti7 beh loh8 chhan5. Ah i kong2, chit8-e7 ka7 khoann3 leh, “Ou5 ah chit e5 cha-bou2-lang5 ah chiah-ni7 sui2, ah iu7-koh chit8-koa2 chhiu2-phoe5 loh, tang-tang sai-sai iu3-mi-mi, ah nah e7 tiam3 hia ti7 teh kut8 hit e5 chhan5-kak, ah to7 kut8 jip8--khi3 bo5 jip8--khi3 bo5 hiat, ah beh an2-noa2 cho3 e7 chiah8?” Khoann3 liau2 u7 chit8-si-a2 tong5-cheng5-sim kong2: “Ennh! Aih-ioh, ah li2 nah e7 tiam3 chia kut8 che chhan5-kak-a2, li2 ia7 kut8 bo5 hoat i ouh. Tann an2-ne lah, goa2 ka7 li2 kong2 lah, bo5 li2 chit khu chhan5 long2-chong2 sann si3 e5 chhan5-kak goa2 lai5 ka7 li2 kut8-kut8 leh lah.” Honn3, ah i siunn7 kong2 an2-ne, choan-bun5 ti7 teh ka7 lang5 cho3 tng5-kang e5 ah, he to7 si7 lat8 kek8 chhou bu5-pi2 ah, khi3 kau3 te3 hm-hm honn-honn e5 si5 nia5 honn3, chhit chiok8 peh chiok8, sann si3 e7 chhiu2 e5 si5, oan5-a2 chit8 e5 chhan5-kak to7 ka7 chiok8-chiok8 ho2-se3 ah. Chiok8-chiok8 ho2-se3 chit e5 cha-bou2 m7 to7 kong2: “Aih-ioh! Ah li2 che, li2 siau3-lian5-lang5, ah li2 nah e7, honn3, li2 toa3 ti7 toh-ui7-a2?” Ah i chiah kong2: “Bo5 lah, bo5 chhu3 lah! Honn3, khi3 siau-kang chiah8 ti5-thau5-penn3 lah, chau2--chhut-lai5 lah, geng5 kau3 oah8 beh geng5 si2, an2-ne lah.” I kong2: “Li2 chia bo5 tang3 hioh ouh?” Kong2: “Bo5 ah!” Kong2: “Bo5, chiam7-si5 lai5 goa2 hia lah. Honn3, an2-ne lah. In-ui7 goan2 ang si2 ah, ah goa2 choh chiok che7 sit leh, ah chit-ma2 long2 bo5 lang5 ka7 goa2 tau3 choh ah, honn3, goa2 choh long2 bo5 hoat i.” Bo5 li2 e5 si5 nia5 honn3, lai5 hia, ah ka7 goa2 tau3 koan2-li2 hit te3 chhan5 lah.” An2-ne. Hit-cham7-a2 e5 si5 nia5, i si7 bo5 ang, ah i si7 iau2-boe7 chhoa7-bou2 ah, iau2-koh tak8-e5 tiam3 hia koh sio2-khoa2 chit8-e7 kong2 leh honn3, ah bak8-boe2 ia7 koh chit8-e7 sut8 leh, kong2 na7 bo5 honn3, kang7-che5 m7 an2-ne i ma7 ho2 ouh. An2-ne lah, ah chong5-a2 kap i khi3. Sou2-i2 e5 si5 nia5, i chong5-a2 khi3 kau3 hia, i chit e5 cha-bou2, sou2-u7 e5 ia7 u7 in ang pang3 e5 hit e5 san2-giap8, i chiah lai5 ka7 i koan2-li2, ah chiah nng7 e5 tiam3 hia, chiah loh8 khi3 kiat-hun, ah loh8 khi3 senn ah, honn3, keng-long5, an2-ne chong5-a2 tou7 i e5 it-seng an2-ne keng-koe3."
        ],
        [
          "啊到甲的時爾，彼陣仔呼，生子了，呼，啊某的時chong5仔講：「Hm3，安呢無來去廟寺呼，來去彼燒一下金咧，呼，來拜拜咧，囝仔做度晬。」安呢就翁仔某招咧去，咱這種號做的時爾，佛靈寺，去彼得燒金，呼。啊當一下佛靈寺啊，抱嬰仔去彼佇得燒金的時陣爾，想講來到廟宇啊，添一下油香啦，呼，無卜那會用e5啦。抵仔卜提去添油香的時爾爾，抵抵仔好彼个時啊，咱這个號做和尚，這个道僧啊，伊抵仔好佇彼，佇彼間廟裡啊，內底的主持啊，呼。啊伊抵仔囝仔抱咧：「Oeh，原來就是你啊！」伊講：「Henn7啊！啊安若，做老父啊呼？哦啊擱有一个家後安呢成好，阿彌陀佛哦。」安呢哦，伊講：「哎喲！師父啊！我愛大大共你感謝。若無你共我提醒，我這條命已經死了啊，呼。今仔你的恩德，呼，攏歸个是咱這種號做佛祖，呼，伊的靈感，啊來派你來共我指示，我才有今仔日的時安爾佇得安居樂業。」呼，來哦，叫某講：「較緊咧！油香加添一寡啦，較予這香煙呼，較旺盛咧哦！」",
          "Ah kau3 kah e5 si5 nia5, hit-cham7-a2 honn3, senn kiann2 liau2, honn3, ah in bou2 e5 si5 chong5-a2 kong2: “Hm3, an2-ne bo5 lai5 khi3 bio7-si7 honn3, lai5 khi3 hia sio chit8-e7 kim leh, honn3, lai5 pai3-pai3 leh, gin2-a2 cho3 tou7-che3.” An2-ne to7 ang-a2-bou2 chio leh khi3, lan2 chit chiong2 ho7-cho3 e5 si5 nia5, Put8-leng5-si7, khi3 hia teh sio-kim, honn3. Ah tann chit8-e7 Put8-leng5-si7 ah, pho7 inn-a2 khi3 hia ti7 teh sio-kim e5 si5-chun7 nia5, siunn7 kong2 lai5 kau3 bio7-u2 ah, thiam chit8-e7 iu5-hiunn lah, honn3, bo5 beh nah e7-eng7--e5 lah. Tu2-a2 beh theh8 khi3 thiam-iu5-hiunn e5 si5 nia7-nia7, tu2-tu2-a2-ho2 hit e5 si5 ah, lan2 chit e5 ho7-cho3 hoe5-siunn7, chit e5 to7-cheng ah, i tu2-a2-ho2 ti7 hia, ti7 hit keng bio7--nih ah, lai7-te2 e5 chu2-chhi5 ah, honn3. Ah i tu2-a2 gin2-a2 pho7 leh: “Oeh, goan5-lai5 to7 si7 li2 ah!” I kong2: “Henn7 ah! Ah an2-noa2, cho3 lau7-pe7 ah honn3? Ou5 ah koh u7 chit8 e5 ke-au7 an2-ne chiann5 ho2, a-mi-to5-hut8 ouh.” An2-ne ouh, i kong2: “Aih-ioh! Su-hu7 ah! Goa2 ai3 toa7-toa7 ka7 li2 kam2-sia7. Na7 bo5 li2 ka7 goa2 the5-chhenn2, goa2 chit tiau5 mia7 i2-keng si2 liau2 ah, honn3. Kin-a2 li2 e5 un-tek, honn3, long2 kui-e5 si7 lan2 chit chiong2 ho7-cho3 put8-chou2, honn3, i e5 leng5-kam2, ah lai5 phai3 li2 lai5 ka7 goa2 chi2-si7, goa2 chiah u7 kin-a2-jit8 e5 si5 an2-ne ti7 teh an-ki-lok8-giap8.” Honn3, lai5 ouh, kio3 in bou2 kong2: “Khah kin2 leh! Iu5-hiunn ke thinn chit8-koa2 lah, khah hou7 che hiunn-ian honn3, khah ong7-seng7 leh ouh!”"
        ]
      ],
      "篇名": "前世冤後世報"
    }
  ]
}
