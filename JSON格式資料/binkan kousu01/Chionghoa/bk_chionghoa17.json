{
  "作者": "陳水金",
  "出版年": "1995",
  "出版者": "彰化縣文化局",
  "文類": "民間故事",
  "書名": "彰化縣民間文學集9—故事篇（五）",
  "書寫系統": "漢羅",
  "資料": [
    {
      "段": [
        [
          "我講一个三世因果啦honnh，三世因果是號做佇，出在佇號做唐山的故事。原早是二个廟寺啦，啊廟寺是食菜，啊食菜的較早亦無這號做，食菜的無飼雞，亦無時鐘，啊時間攏著安呢真注意，啊早仔時量早起來是泡茶、燒香、點火，誦經禮佛。",
          "Goa2 kong2 chit8 e5 sann-se3 in-ko2 lah honnh, sann-se3 in-ko2 si7 ho7-cho3 ti7, chhut chai7 ti7 ho7-cho3 Tng5-soann e5 kou3-su7. Goan5-cha2 si7 nng7 e5 bio7-si7 lah, ah bio7-si7 si7 chiah8-chhai3, ah chiah8-chhai3 e5 khah-cha2 ia7 bo5 che ho7-cho3, chiah8-chhai3 e5 bo5 chhi7 ke, ia7 bo5 si5-cheng, ah si5-kan long2 tioh8 an2-ne chin chu3-i3, ah chai2-a2-si5 liong7-cha2 khi2--lai5 si7 phau3-te5, sio-hiunn, tiam2-hoe2, song7-keng le2-put8."
        ],
        [
          "啊誦經禮佛有二个廟寺二个山頭，一个攏安呢真抵好啦，攏誦經禮佛煞，啊抵天光，啊食飯食食咧通去作穡。啊一个山頭，攏毋就傷早，啊毋就傷晏，啊彼的號做主持師父，直責備，直念。啊落尾有一个較彼樣，較低級的住持，走去隔壁的山頭共偷問，講：「你安怎逐早仔赫抵好，攏誦經禮佛煞，啊天就光安爾，啊這是啥物原因？」啊彼的小沙彌才共講，人阮彼神明桌腳，有一尾土蚓，啊彼早仔時若時間到，伊會起來吱，啊若得吱阮就起來泡茶，啊燒香、點火，啊就誦經禮佛，啊到彼天抵仔好誦經禮佛煞天光，啊逐个食食咧，作穡，才會赫抵好安爾，逐早仔麼真抵好。啊彼个師父聽了講：「呼，安爾哦。」啊to，就收收咧講，予住持責罵，念，念了一个毋甘願，講別人會抵好，安怎咱抵好，啊煞想野心，想野心來過來這爿土蚓的這爿寺，廟寺共過暝，啊聽候彼尾土蚓起來得吱，才恬恬共偷焚滾水共燙死。",
          "Ah song7-keng le2-put8 u7 nng7 e5 bio7-si7 nng7 e5 soann-thau5, chit8 e5 long2 an2-ne chin tu2-ho2 lah, long2 song7-keng le2-put8 soah, ah tu2 thinn-kng, ah chiah8-png7 chiah8-chiah8 leh thang khi3 choh-sit. Ah chit8 e5 soann-thau5, long2 m7 to7 siunn cha2, ah m7 to7 siunn oann3, ah hit e5 ho7-cho3 chu2-chhi5 su-hu7, tit8 chek-pi7, tit8 liam7. Ah lou7-boe2 u7 chit8 e5 khah hit-iong7, khah ke7-kip e5 chu3-chhi5, chau2 khi3 keh-piah e5 soann-thau5 ka7 thau-mng7, kong2: “Li2 an2-choann2 tak8 chai2-a2 hiah tu2-ho2, long2 song7-keng le2-put8 soah, ah thinn to7 kng an2-ne, ah che si7 siann2-mih goan5-in?” Ah hit e5 sio2-soa-mi chiah ka7 kong2, lang5 goan2 he sin5-beng5 toh-kha, u7 chit8 boe2 tou7-un2, ah he chai2-a2-si5 na7 si5-kan kau3, i e7 khi2 lai5 ki, ah na7 teh ki goan2 to7 khi2 lai5 phau3-te5, ah sio-hiunn, tiam2-hoe2, ah to7 song7-keng le2-put8, ah kau3 he thinn tu2-a2-ho2 song7-keng le2-put8 soah thinn-kng, ah tak8-e5 chiah8-chiah8 leh, choh-sit, chiah e7 hiah tu2-ho2 an2-ne, tak8 chai2-a2 ma7 chin tu2-ho2. Ah hit e5 su-hu7 thiann liau2 kong2: “Honn3, an2-ne ouh.” Ah to, to7 siu-siu leh kong2, hou7 chu3-chhi5 chek-me7, liam7, liam7 liau2 chit8 e5 m7 kam-goan7, kong2 pat8-lang5 e7 tu2-ho2, an2-choann2 lan2 be7 tu2-ho2, ah soah siunn7 ia2-sim, siunn7 ia2-sim lai5 koe3 lai5 chit-peng5 tou7-un2 e5 chit-peng5 si7, bio7-si7 ka7 koe3-me5, ah theng3-hau7 hit boe2 tou7-un2 khi2 lai5 teh ki, chiah tiam7-tiam7 ka7 thau hiann5 kun2-chui2 ka7 thng3-si2."
        ],
        [
          "啊燙死彼下早仔，彼的小沙彌彼的煞毋，土蚓去予燙死煞毋知通起來焚茶，煞直直等等講土蚓那猶無吱，啊等到天光起來，煞傷晏，啊傷晏一下看咧土蚓就去死佇彼桌腳囉。啊彼的師父才，才毋甘願，應該土蚓是無靈魂啦，啊落尾彼師父共掠起[立+店]得誦經禮佛，直直共誦經禮佛，彼尾土蚓煞有靈魂煞去控告，煞去陰間控告。啊陰間控告，講去予彼師父共害死，啊彼師父oan5-a2連鞭就死；陰間吊問啊連鞭就死，啊一下死去，地府共判講安呢伊這个師父無理。安呢，叫伊擱轉世轉世一隻猴啦，啊這个，這尾土蚓有靈魂，控告到號做控告落尾擱賜伊來轉世，轉世一个人啦。人是真散，一个土蚓的靈魂卜來轉世做人算無簡單安爾，oan5-a2予伊真勞苦真散，啊每日就得剉柴渡生活。啊有一日，煞去看著講剉較入去彼山內，有一間廟寺去予這風颱拍了煞無厝頂，啊三身佛，三身神明佇彼煞風吹日曝，啊這个剉柴夫看著講：「哇！安爾我ti7無錢。」自安爾[立+店]彼空嘴哺舌就共下，雙手就共拜，講：「我今仔日這擔柴來去若予我賣較好價，我才買三頂笠仔來共您戴得頭殼，較予日曝，較安爾雨沃。」成實無形中彼擔柴出去抵仔好較有，賣著較好價，伊就共買三頂笠仔來共戴彼三身佛。抑使會想著，逐早仔去共拜，啊拜，伊賣柴賣了就去食，食亦有夠安爾。啊伊就買一个花去共插，去共拜佛，啊共插，每日買一个，買一个花仔去共拜，去共插。啊插，ng5啊今仔日插，明仔載花無去，毀毀佇得土脚，啊逐日安爾佇得共插，啊逐日共毀得土脚，這隻猴逐日來共毀，啊就一日，想毋甘願插入去宓得邊仔看，看啥物人來得，來得共毀這的花，伊就得敬神，得共插，啊伊那會有人來毀？去宓得邊仔看，當時仔一隻猴啦，來得共毀，氣著，一枝扁擔舉得直直共逐，啊彼隻猴ti7予伊直直逐逐到煞走對一个石頭洞入去，啊石頭洞彼隻猴會當入去這人當入去，落尾煞去共舉一粒大粒石頭來對彼，彼孔口共窒得，啊彼隻猴毋就oan5-a2死囉，無通食得出來，無彼力通偃啊就死囉。算號做伊前世害死伊，啊伊這世就換予伊害死囉毋。啊予伊害死，害死了。",
          "Ah thng3-si2 hit e7-chai2-a2, hit e5 sio2-soa-mi hit e5 soah m7, tou7-un2 khi3 hou7 thng3-si2 soah m7 chai thang khi2 lai5 hiann5-te5, soah tit8-tit8 tan2 tan2 kong2 tou7-un2 na2 iau2 bo5 ki, ah tan2 kau3 thinn-kng khi2--lai5, soah siunn oann3, ah siunn oann3 chit8-e7 khoann3 leh tou7-un2 to7 khi3 si2 ti7 he toh-kha loh. Ah hit e5 su-hu7 chiah, chiah m7 kam-goan7, eng-kai tou7-un2 si7 bo5 leng5-hun5 lah, ah lou7-boe2 he su-hu7 ka7 liah8 khi2 tiam3 teh song7-keng le2-put8, tit8-tit8 ka7 song7-keng le2-put8, hit boe2 tou7-un2 soah u7 leng5-hun5 soah khi3 khong3-ko3, soah khi3 im-kan khong3-ko3. Ah im-kan khong3-ko3, kong2 khi3 hou7 he su-hu7 ka7 hai7-si2, ah he su-hu7 oan5-a2 liam5-mi to7 si2; im-kan tiau3-mng7 ah liam5-mi to7 si2, ah chit8-e7 si2 khi3, te7-hu2 ka7 phoann3 kong2 an2-ne i chit e5 su-hu7 bo5-li2. An2-ne, kio3 i koh choan2-se3 choan2-se3 chit8 chiah kau5 lah, ah chit e5, chit boe2 tou7-un2 u7 leng5-hun5, khong3-ko3 kau3 ho7-cho3 khong3-ko3 lou7-boe2 koh su3 i lai5 choan2-se3, choan2-se3 chit8 e5 lang5 lah. Lang5 si7 chin san3, chit8 e5 tou7-un2 e5 leng5-hun5 beh lai5 choan2-se3 cho3 lang5 sng3 bo5 kan2-tan an2-ne, oan5-a2 hou7 i chin lo5-khou2 chin san3, ah mui2 jit8 to7 teh chho3-chha5 tou7 seng-oah8. Ah u7 chit8 jit8, soah khi3 khoann3 tioh8 kong2 chho3 khah jip8-khi3 he soann-lai7, u7 chit8 keng bio7-si7 khi3 hou7 che hong-thai phah liau2 soah bo5 chhu3-teng2, ah sann sin put8, sann sin sin5-beng5 ti7 hia soah hong chhoe jit8 phak8, ah chit e5 chho3-chha5-hu khoann3 tioh8 kong2: “Oah! An2-ne goa2 ti7 bo5 chinn5.” Chu7 an2-ne tiam3 hia khang-chhui3-pou7-chih8 to7 ka7 he7, siang-chhiu2 to7 ka7 pai3, kong2: “Goa2 kin-a2-jit8 chit tann3 chha5 lai5-khi3 na7 hou7 goa2 be7 khah ho2-ke3, goa2 chiah be2 sann teng2 loeh8-a2 lai5 ka7 lin2 ti3 teh thau5-khak, khah be7 hou7 jit8 phak8, khah be7 an2-ne hou7 ak.” Chiann5-sit8 bu5-heng5-tiong hit tann3 chha5 chhut--khi3 tu2-a2-ho2 khah u7, be7 tioh8 khah ho2-ke3, i to7 ka7 be2 sann teng2 loeh8-a2 lai5 ka7 ti3 hit sann sin put8. Ah8 sai2 e7 siunn7 tioh8, tak8 chai2-a2 khi3 ka7 pai3, ah pai3, i be7 chha5 be7 liau2 to7 khi3 chiah8, chiah8 ia7 u7-kau3 an2-ne. Ah i to7 be2 chit8 e5 hoe khi3 ka7 chhah, khi3 ka7 pai3 put8, ah ka7 chhah, mui2 jit8 be2 chit8 e5, be2 chit8 e5 hoe-a2 khi3 ka7 pai3, khi3 ka7 chhah. Ah chhah, ng5 ah kin-a2-jit8 chhah, bin5-a2-chai3 hoe bo5 khi3, hui2-hui2 ti7 teh thou5-kha, ah tak8-jit8 an2-ne ti7 teh ka7 chhah, ah tak8-jit8 ka7 hui2 teh thou5-kha, chit chiah kau5 tak8-jit8 lai5 ka7 hui2, ah to7 chit8 jit8, siunn7 m7 kam-goan7 chhah jip8 khi3 bih teh pinn-a2 khoann3, khoann3 siann2-mih lang5 lai5 teh, lai5 teh ka7 hui2 chit e5 hoe, i to7 teh keng3-sin5, teh ka7 chhah, ah i nah e7 u7 lang5 lai5 hui2? Khi3 bih teh pinn-a2 khoann3, tang-si5-a2 chit8 chiah kau5 lah, lai5 teh ka7 hui2, khi3 tioh8, chit8 ki pin-tann gia5 teh tit8-tit8 ka7 jiok, ah hit chiah kau5 ti7 hou7 i tit8-tit8 jiok jiok kau3 soah chau2 tui3 chit8 e5 chioh8-thau5-tong7 jip8--khi3, ah chioh8-thau5-tong7 hit chiah kau5 e7-tang3 jip8--khi3 che lang5 be7-tang3 jip8--khi3, lou7-boe2 soah khi3 ka7 gia5 chit8 liap8 toa7 liap8 chioh8-thau5 lai5 tui3 he, he khang-khau2 ka7 that teh, ah hit chiah kau5 m7 to7 oan5-a2 si2 loh, bo5 thang chiah8 be7 tit chhut--lai5, bo5 he lat8 thang ian2 ah to7 si2 loh. Sng3 ho7-cho3 i chian5-se3 hai7-si2 i, ah i chit-se3 to7 oann7 hou7 i hai7-si2 loh m7. Ah hou7 i hai7-si2, hai7-si2 liau2."
        ],
        [
          "這號做，啊擱定安呢共拜這三身佛煞去，去玉帝彼奏啦，講號做陽間的人，一款號做，真有號做敬心安爾，無錢啊真有敬心，逐日得共燒香點火共拜，號做算共伊，買三頂笠仔共戴得予伊曝日沃雨，啊就無錢通共翻廟，安爾伊麼講伊是號做，是起一个三帝廟啦。這三身神安爾共奏，啊奏玉帝派觀音媽卜來共考試這个柴夫，這个柴夫彼跡抵有一條彼號做毒水河，講腳，人若潦過彼條毒水河腳骨會爛，啊這觀音媽[立+店]彼毒水河邊，化景，化人來[立+店]彼等，啊抵仔好這个號做剉柴夫又擱行對彼去，啊得共觀音媽講：「你，這毒水河真毒，潦落去會爛，你毋通潦哦！」安爾，「無，啊毋通潦亦過，我就要緊卜過來彼爿。」想想的這柴夫講：「無，安爾啦，你少等咧，我來偃，偃幾粒仔石頭來你就差不多會當過。」去共偃七粒石頭來，來安爾遠遠一粒，予伊安爾一伐一粒，抵仔七粒抵仔跨會過，安爾觀音媽去共奏玉帝講擱造一个七星橋，予伊過安呢，這毒水河造七星橋予伊過。啊觀音媽奏了後，算算咧講，這个是，應該是土蚓就無靈魂，是食菜的共誦經禮佛，啊寃寃相報，啊擱有這心，啊這心，伊這个人應該著愛死三擺，三世，死三擺，一世人跋落水死，啊一世人予虎咬死，安爾，啊今一世人毋知安怎死，號做三世，三世做一擺死，予雷公拍死，啊擱跋落水，啊跋落水，才去予虎咬死，賜伊三擺做一擺死。啊成實，講好心去予雷敲死，伊就命中有註定，無che土蚓無彼講你咧。啊擱來，觀音媽共奏安爾合這三身佛共奏安爾，伊就號做做人有修行，擱來卜予伊做皇帝，三擺做一擺死啊才，才擱予伊出世佇凡間做皇帝，成實雷敲死，敲死，啊煞跋，擱跋對溝底落，啊溝底落，人共挎起來，去共師父講，共彼間廟的師父，一个食菜的師父，彼算會出，知影，入來，煞抵仔去予虎咬去，咬去，彼師父共七搶八搶搶一支掌頭仔倒，賸一支掌頭仔予虎食無了，啊就自安爾擱共囥得彼佛的頭前彼香爐的，擱得誦經，啊彼支掌頭仔啊爛，定定佇咧。啊定定佇咧，擱來出世。",
          "Che ho7-cho3, ah koh tiann7 an2-ne ka7 pai3 che sann sin put8 soah khi3, khi3 Giok8-te3 hia chau3 lah, kong2 ho7-cho3 iong5-kan e5 lang5, chit8 khoan2 ho7-cho3, chin u7 ho7-cho3 keng3-sim an2-ne, bo5 chinn5 ah chin u7 keng3-sim, tak8-jit8 teh ka7 sio-hiunn tiam2-hoe2 ka7 pai3, ho7-cho3 sng3 ka7 i, be2 sann teng2 loeh8-a2 ka7 ti3 teh hou7 i be7 phak8-jit8 be7 ak-hou7, ah to7 bo5 chinn5 thang ka7 hoan-bio7, an2-ne i ma7 kong2 i si7 ho7-cho3, si7 khi2 chit8 e5 Sam-te3-bio7 lah. Chit sann sin sin5 an2-ne ka7 chau3, ah chau3 Giok8-te3 phai3 koan-im-ma2 beh lai5 ka7 kho2-chhi3 chit e5 chha5-hu, chit e5 chha5-hu hit jiah tu2 u7 chit8 tiau5 he ho7-cho3 tok8-chui2-ho5, kong2 kha, lang5 na7 liau5 koe3 hit tiau5 tok8-chui2-ho5 kha-kut e7 noa7, ah che Koan-im-ma2 tiam3 he tok8-chui2-ho5 pinn, hoa3 keng2, hoa3 lang5 lai5 tiam3 hia tan2, ah tu2-a2-ho2 chit e5 ho7-cho3 chho3-chha5-hu iu7-koh kiann5 tui3 hia khi3, ah teh ka7 Koan-im-ma2 kong2: “Li2, che tok8-chui2-ho5 chin tok8, liau5--loh8-khi3 e7 noa7, li2 m7-thang liau5 ou5!” An2-ne, “Bo5, ah m7-thang liau5 ia7 be7 koe3, goa2 to7 iau3-kin2 beh koe3 lai5 hit-peng5.” Siunn7-siunn7 e5 che chha5-hu kong2: “Bo5, an2-ne lah, li2 sio2-tan2 leh, goa2 lai5 ian2, ian2 kui2 liap8-a2 chioh8-thau5 lai5 li2 to7 chha-put-to e7-tang3 koe3.” Khi3 ka7 ian2 chhit liap8 chioh8-thau5 lai5, lai5 an2-ne hng7-hng7 chit8 liap8, hou7 i an2-ne chit8 hoah8 chit8 liap8, tu2-a2 chhit liap8 tu2-a2 hann7 e7 koe3, an2-ne Koan-im-ma2 khi3 ka7 chau3 Giok8-te3 kong2 koh cho7 chit8 e5 chhit-chhenn-kio5, hou7 i koe3 an2-ne, che tok8-chui2-ho5 cho7 chhit-chhenn-kio5 hou7 i koe3. Ah Koan-im-ma2 chau3 liau2-au7, sng3-sng3 leh kong2, chit e5 si7, eng-kai si7 tou7-un2 to7 bo5 leng5-hun5, si7 chiah8-chhai3 e5 ka7 song7-keng le2-put8, ah oan-oan-siong-po3, ah koh u7 che sim, ah che sim, i chit e5 lang5 eng-kai tioh8-ai3 si2 sann pai2, sann se3, si2 sann pai2, chit8-si3-lang5 poah8 loh8 chui2 si2, ah chit8-si3-lang5 hou7 hou2 ka7-si2, an2-ne, ah kim chit8-si3-lang5 m7 chai an2-choann2 si2, ho7-cho3 sann se3, sann se3 cho3 chit8 pai2 si2, hou7 lui5-kong phah-si2, ah koh poah8 loh8 chui2, ah poah8 loh8 chui2, chiah khi3 hou7 hou2 ka7-si2, su3 i sann pai2 cho3 chit8 pai2 si2. Ah chiann5-sit8, kong2 ho2-sim khi3 hou7 lui5 kha3-si2, i to7 mia7-tiong u7 chu3-tiann7, bo5 che tou7-un2 bo5 he kong2 li2 leh. Ah koh lai5, Koan-im-ma2 ka7 chau3 an2-ne kap che sann sin put8 ka7 chau3 an2-ne, i to7 ho7-cho3 cho3 lang5 u7 siu-heng5, koh lai5 beh hou7 i cho3 hong5-te3, sann pai2 cho3 chit8 pai2 si2 ah chiah, chiah koh hou7 i chhut-si3 ti7 hoan5-kan cho3 hong5-te3, chiann5-sit8 lui5 kha3-si2, kha3-si2, ah soah poah8, koh poah8 tui3 kau-te2 loh8, ah kau-te2 loh8, lang5 ka7 hou5--khi2-lai5, khi3 ka7 su-hu7 kong2, ka7 hit keng bio7 e5 su-hu7, chit8 e5 chiah8-chhai3 e5 su-hu7, he sng3 e7 chhut, chai-iann2, jip8--lai5, soah tu2-a2 khi3 hou7 hou2 ka7 khi3, ka7 khi3, he su-hu7 ka7 chhit chhiunn2 peh chhiunn2 chhiunn2 chit8 ki cheng2-thau5-a2 to3, chhun chit8 ki cheng2-thau5-a2 hou7 hou2 chiah8 bo5 liau2, ah to7 chu7 an2-ne koh ka7 khng3 teh he put8 e5 thau5-cheng5 he hiunn-lou5 e5, koh teh song7-keng, ah hit ki cheng2-thau5-a2 ah be7 noa7, tiann7-tiann7 ti7 leh. Ah tiann7-tiann7 ti7 leh, koh lai5 chhut-si3."
        ],
        [
          "Hou2，就，煞成實做皇帝，啊做皇帝，得卜，去彼間，心肝想講卜彼間廟，廟寺還香，啊人就得共報，報彼師父hou2：「這皇帝來，卜來咱這間廟寺卜還香，著來燒，敲鐘擂鼓，著共迎接。」彼个師父講：「我毋免共迎接。」講：「啊是安怎那毋免共迎接？」「這三世因果伊這个土蚓出世，土蚓出世做人，啊人做柴夫，修行，三擺做一擺死，啊這擺做皇帝安呢，伊，伊就無，做皇帝就修行囉。」啊毋就，一去咧，這皇帝問伊講：「啊別人逐个得迎接我，啊你那會無得共我迎接？」講：「你一个九指的皇帝我那著共你迎接？」講：「Henn3啊你那會知影我九指？」伊才共講伊彼前世因果予伊聽，講你一支掌頭仔，猶佇遮，猶佇這个香爐，香爐內咧，啊若毋信我舉予你看，舉起來共比落去講合合，煞自安爾稠咧啦，煞自安爾擱好去oan5-a2變十指囉，啊毋就講：「啊師父你安呢來未來，去未去。」講：「抑無我抑食菜修行啊！」講：「啊你，我是，安怎你逐項知。」講：「你前世有修行，啊這世無修，你做皇帝，得通修囉。」講：「前世安怎修？」講：「你就號做起三帝廟，啊造七星橋，啊號做玉帝才講，講安呢你有修行，才會做皇帝。」講：「啊我今也這世著擱安怎做啊？」「著擱修行啊！」講倒就派百姓，擱卜造路，啊擱來問彼師父講：「啊我安爾今也有修無？」講：「你犯罪哦！無你是猶無犯罪，你今也擱，擱派百姓造佗一條路犯罪。」講：「啊是安怎？」講：「你前世是你本身的氣力造的啊！啊這世你派百姓冒犯百姓，毋是你的氣力，安呢你犯罪。」講：「抑無著安怎做？」講：「你今也擱修行來食菜，安呢因果才會好。」啊予師父七講八講想卜合伊食菜，皇帝有大某細姨啊，有正宮偏宮啊，偏宮毋甘願予伊去食菜，偏宮的地位就無去囉，落尾，叫彼師父去，講：「你敢有影你逐項知？叫伊，叫皇帝著食菜，安呢那有可能，你若逐項知，我做一寡菜包予你食，我請你。」講：「好。」去做一寡狗肉包仔摻一寡菜包相濫，這的，這盤包仔你食予了，安呢皇帝才予伊去食菜，這个師父知影講安呢這的亦有臊的亦有菜的，叫彼皇帝彼偏宮講：「你予我弄ka7 chiah8食。」弄ka7 chiah8，一粒[手+穴]懸一粒[手+穴]低安爾，弄honn3，安呢佇得弄，啊偏宮就允伊，啊伊就，成實安呢弄ka7 chiah8食，菜的共窒對嘴的落，啊彼樣狗肉包共[手+穴]咧，對頭殼尾過跳過皇城外，啊毋就歸个共食了了囉，毋才講：「你是野和尚，你，有影你，你是得食菜？」講：「是安怎？」講：「彼狗肉包你共食落你得食菜？」伊才共講：「你誤會。無我抑使叫你予我弄ka7 chiah8食，菜包我才有食對嘴的落，狗肉包就逐粒我麼知，攏麼[手+穴]過佇皇城外，啊若毋信你看覓咧？」彼狗肉包自安爾才去，去出號做葱仔、蒜仔，lou7-gio7，這的honnh攏臊毋，攏彼的食菜的食咧，lou7-gio7有人專門種，啊[豆+是]罐頭，得予人配早點，彼亦有啦，往過有，今也毋知猶有抑無，啊親像這葱仔合蒜仔，毋才會，彼就明明菜，食菜人食得，講臊，這號做三世因果，落尾皇帝成實擱去食菜，啊含彼皇帝毋做擱去食菜。",
          "Hou2, to7, soah chiann5-sit8 cho3 hong5-te3, ah cho3 hong5-te3, teh beh, khi3 hit keng, sim-koann siunn7 kong2 beh hit keng bio7, bio7-si7 heng5-hiunn, ah lang5 to7 teh ka7 po3, po3 he su-hu7 hou2: “Che hong5-te3 lai5, beh lai5 lan2 chit keng bio7-si7 beh heng5-hiunn, tioh8 lai5 sio, kha3 cheng lui5 kou2, tioh8 ka7 geng5-chiap.” Hit e5 su-hu7 kong2: “Goa2 m7-bian2 ka7 geng5-chiap.” Kong2: “Ah si7 an2-choann2 nah m7 bian2 ka7 geng5-chiap?” “Che sann-se3 in-ko2 i chit e5 tou7-un2 chhut-si3, tou7-un2 chhut-si3 cho3 lang5, ah lang5 cho3 chha5-hu, siu-heng5, sann pai2 cho3 chit8 pai2 si2, ah chit pai2 cho3 hong5-te3 an2-ne, i, i to7 bo5, cho3 hong5-te3 to7 be7 siu-heng5 loh.” Ah m7 to7, chit8 khi3 leh, che hong5-te3 mng7 i kong2: “Ah pat8-lang5 tak8-e5 teh geng5-chiap goa2, ah li2 nah e7 bo5 teh ka7 goa2 geng5-chiap?” Kong2: “Li2 chit8 e5 kau2 chainn2 e5 hong5-te3 goa2 nah tioh8 ka7 li2 geng5-chiap?” Kong2: “Henn3 ah li2 nah e7 chai-iann2 goa2 kau2 chainn2?” I chiah ka7 kong2 i he chian5-se3 in-ko2 hou7 i thiann, kong2 li2 chit8 ki cheng2-thau5-a2, iau2 ti7 chia, iau2 ti7 chit e5 hiunn-lou5, hiunn-lou5 lai7 leh, ah na7 m7 sin3 goa2 gia5 hou7 li2 khoann3, gia5 khi2-lai5 ka7 pi2 loh8 khi3 kong2 hah8-hah8, soah chu7 an2-ne tiau5 leh lah, soah chu7 an2-ne koh ho2 khi3 oan5-a2 pian3 chap8 chainn2 loh, ah m7 to7 kong2: “Ah su-hu7 li2 an2-ne lai5 be7 lai5, khi3 be7 khi3.” Kong2: “Iah bo5 goa2 iah8 chiah8-chhai3 siu-heng5 ah!” Kong2: “Ah li2, goa2 si7, an2-choann2 li2 tak8-hang7 chai.” Kong2: “Li2 chian5-se3 u7 siu-heng5, ah chit se3 bo5 siu, li2 cho3 hong5-te3, be7 tit thang siu loh.” Kong2: “Chian5-se3 an2-choann2 siu?” Kong2: “Li2 to7 ho7-cho3 khi2 Sam-te3-bio7, ah cho7 chhit-chhenn-kio5, ah ho7-cho3 Giok8-te3 chiah kong2, kong2 an2-ne li2 u7 siu-heng5, chiah e7 cho3 hong5-te3.” Kong2: “Ah goa2 chit-ma2 chit se3 tioh8 koh an2-choann2 cho3 ah?” “Tioh8 koh siu-heng5 ah!” Kong2 to3 to7 phai3 peh-senn3, koh beh cho7 lou7, ah koh lai5 mng7 he su-hu7 kong2: “Ah goa2 an2-ne chit-ma2 u7 siu bo5?” Kong2: “Li2 hoan7-choe7 ou5! Bo5 li2 si7 iau2 bo5 hoan7-choe7, li2 chit-ma2 koh, koh phai3 peh-senn3 cho7 toh chit8 tiau5 lou7 hoan7-choe7.” Kong2: “Ah si7 an2-choann2?” Kong2: “Li2 chian5-se3 si7 li2 pun2-sin e5 khui3-lat8 cho7 e5 ah! Ah chit se3 li2 phai3 peh-senn3 bou7-hoan7 peh-senn3, m7 si7 li2 e5 khui3-lat8, an2-ne li2 hoan7-choe7.” Kong2: “Iah bo5 tioh8 an2-choann2 cho3?” Kong2: “Li2 chit-ma2 koh siu-heng5 lai5 chiah8-chhai3, an2-ne in-ko2 chiah e7 ho2.” Ah hou7 su-hu7 chhit kong2 peh kong2 siunn7 beh kap i chiah8-chhai3, hong5-te3 u7 toa7-bou2 se3-i5 ah, u7 chiann3-kiong phian-kiong ah, phian-kiong m7 kam-goan7 hou7 i khi3 chiah8-chhai3, phian-kiong e5 te7-ui7 to7 bo5 khi3 loh, lou7-boe2, kio3 he su-hu7 khi3, kong2: “Li2 kam2 u7-iann2 li2 tak8-hang7 chai? Kio3 i, kio3 hong5-te3 tioh8 chiah8-chhai3, an2-ne nah u7 kho2-leng5, li2 na7 tak8-hang7 chai, goa2 cho3 chit8-koa2 chhai3-pau hou7 li2 chiah8, goa2 chhiann2 li2.” Kong2: “Ho2.” Khi3 cho3 chit8-koa2 kau2-bah-pau-a2 chham chit8-koa2 chhai3-pau sio-lam7, chit e5, chit poann5 pau-a2 li2 chiah8 hou7 liau2, an2-ne hong5-te3 chiah hou7 i khi3 chiah8-chhai3, chit e5 su-hu7 chai-iann2 kong2 an2-ne chit e5 ia7 u7 chho-e5 ia7 u7 chhai3--e5, kio3  he hong5-te3 he phian-kiong kong2: “Li2 hou7 goa2 lang7 ka7 chiah8-sit8.” Lang7 ka7 chiah8, chit8 liap8 hiat koan5 chit8 liap8 hiat ke7 an2-ne, lang7 honn3, an2-ne ti7 teh lang7, ah phian-kiong to7 un2 i, ah i to7, chiann5-sit8 an2-ne lang7 ka7 chiah8-sit8, chhai3--e5 ka7 that tui3 chhui3 e5 loh8, ah hit-iong7 kau2-bah-pau ka7 hiat leh, tui3 thau5-khak-boe2 koe3 thiau3 koe3 hong5-siann5 goa7, ah m7 to7 kui-e5 ka7 chiah8 liau2-liau2 loh, m7-chiah kong2: “Li2 si7 ia2-hoe5-siunn7, li2, u7-iann2 li2, li2 si7 teh chiah8-chhai3?” Kong2: “Si7 an2-choann2?” Kong2: “He kau2-bah-pau li2 ka7 chiah8 loh8 li2 teh chiah8-chhai3?” I chiah ka7 kong2: “Li2 gou7-hoe7. Bo5 goa2 ah8 sai2 kio3 li2 hou7 goa2 lang7 ka7 chiah8-sit8, chhai3-pau goa2 chiah u7 chiah8 tui3 chhui3 e5 loh8, kau2-bah-pau to7 tak8-liap8 goa2 ma7 chai, long2 ma7 hiat koe3 ti7 hong5-siann5 goa7, ah na7 m7 sin3 li2 khoann3 mai7 leh?” He kau2-bah-pau chu7 an2-ne chiah khi3, khi3 chhut ho7-cho3 chhang-a2, soan3-a2, lou7-gio7, chit e5 honnh long2 chho m7, long2 hit e5 chiah8-chhai3 e5 be7 chiah8 leh, lou7-gio7 u7 lang5 choan-bun5 cheng3, ah sinn7 koan3-thau5, teh hou7 lang5 phoe3 cha2-tiam2, he ia7 u7 lah, eng2-koe3 u7, chit-ma2 m7 chai iau2 u7 iah bo5, ah chhin-chhiunn7 che chhang-a2 kap soan3-a2, m7-chiah e7, he to7 beng5-beng5 chhai3, chiah8-chhai3-lang5 be7 chiah8 tit, kong2 chho, che ho7-cho3 sann-se3 in-ko2, lou7-boe2 hong5-te3 chiann5-sit8 koh khi3 chiah8-chhai3, ah ham7 he hong5-te3 m7 cho3 koh khi3 chiah8-chhai3."
        ]
      ],
      "篇名": "三世因果"
    }
  ]
}
