{
  "作者": "陳登仔",
  "出版年": "1997",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "講一个老歲仔相爺啦呼，卜八十歲啊，啊去遊賞彳亍，去農村呼，啊去看著一个彼小姐哦，講才十八歲爾爾看了講真合意啦呼，啊講卜共娶來做細姨。",
          "kong2 chit8 e5 lau7-hoe3-a2 siong3-ia5 lah honnh, beh poeh-chap8 hoe3 ah, a khi3 iu5-siunn2 thit-tho5, khi3 long5-chhoan honnh, a khi3 khoann3 tioh8 chit8 e5 he sio2-chia2--ouh, kong2 chiah chap8-poeh he3 nia7-nia7 khoann3 liau2 kong2 chin kah-i3 lah honnh, a kong2 beh ka7 chhoa7 lai5 choe3 se3-i5."
        ],
        [
          "心肝得想，啊看彼个查某囝仔十八歲，啊就直直共逮，共問彼个查某囝仔，啊就共[毛^火]，[毛^火]轉去伊厝e5啦呼，去老母仔佇咧啦呼，啊共老母仔講，講伊的小女仔，伊看了真合意，真有意思卜共娶來做妻室，看好無？",
          "sim-koann teh siunn7, a khoann3 hit e5 cha-bou2 gin2-a2 chap8-poeh he3, a to7 tit8-tit8 ka7 toe3, ka7 mng7 hit e5 cha-bou2 gin2-a2, a to7 ka7 chhoa7, chhoa7 tng2 khi3 i chhu3--e5 lah honnh, khi3 in lau7-bu2-a2 ti7--leh lah honnh, a ka7 in lau7-bu2-a2 kong2, kong2 i e5 sio2-li2-a2, i khoann3 liau2 chin kah-i3, chin u7 i3-su3 beh ka7 chhoa7 lai5 choe3 chhe-sek, khoann3 ho2 bo5?"
        ],
        [
          "啊老母仔是想講：「啊你赫老啊！」講：「無要緊啦，來去啊都查某，奴才攏有啦，啊穿的綾羅紡絲，啊看若卜我共你娶來。」啊老母仔一个想咧講：「哦，抑無這好咧。」無想講查某子的青春呼、少年，啊將來安怎，哦啊就共允囉。",
          "a in lau7-bu2-a2 si7 siunn7 kong2: “a li2 hiah lau7 ah!” kong2: “bo5 iau3-kin2 lah, lai5 khi3 ah to cha-bou2-kan2, lou5-chai5 long2 u7--lah, a chheng7 e5 lin5-lo5 phang2-si, a khoann3 na7 beh goa2 ka7 li2 chhoa7 lai5.” a in lau7-bu2-a2 chit8 e5 siunn7--leh kong2: “ouh, a bo5 che ho2--leh.” bo5 siunn7 kong2 in cha-bou2-kiann2 e5 chheng-chhun honnh, siau3-lian5, a chiong-lai5 an2-choann2, ouh a to7 ka7 un2-loh."
        ],
        [
          "哦啊講千斤的布匹，千兩黃金就共娶去，彼老母貪著錢，貪著富貴就共娶。啊當娶去就住有一暫時間，有成半年，卜成年安呢生。啊彼老歲仔毋就攏愛去面君啦呼，古早講無時鐘啦呼，啊亦無啥，講飼彼孔雀，啊孔雀若啼，老歲仔就愛去面君，都知影孔雀若哮就是天光啊，著愛緊去安呢。",
          "ouh a3 kong2 chheng kun e5 pou3-phit, chheng niu2 ng5-kim chiu7 ka7 chhoa7 khi3, he in lau7-bu2 tham tioh8 chinn5, tham tioh8 hu3-kui3 chiu7 ka7 chhoa7. a tann chhoa7 khi3 chiu7 toa3 u7 chit8 chiam7 si5-kan, u7 chiann5 poann3 ni5, beh chiann5 ni5 an2-ne-senn. a he lau7-hoe3-a2 m7 to7 long2 ai3 khi3 bin7-kun lah honnh, kou2-cha2 kong2 bo5 si5-cheng lah honnh, a ia7 bo5 siann2, kong2 chhi7 he khong2-chhiok, a khong2-chhiok na7 thi5, lau7-hoe3-a2 chiu7 ai3 khi3 bin7 kun, to chai-iann2 khong2-chhiok na7 hau2 chiu7-si7 thinn-kng ah, tioh8 ai3 kin2 khi3 an2-ni."
        ],
        [
          "啊去到有一段時間，阿奶毋就少年，老歲仔有一个師爺，麼少年，真緣投安呢，生做一表人才。哇，彼師爺煞合阿奶得談情說愛，哇，煞講有意思。啊有意思啊亦 得唱啊，啊得唱，啊彼時仔當熱。啊師爺就共創治彼个孔雀，腳共搵水透早，啊孔雀的腳是冷的，感覺天光啊，較冷，啊孔雀煞啼，啊孔雀一下哮，啊相爺就講：「孔雀得啼啊，好來啊、好來啊。」彼相爺就去啊，一去到地，彼暗暝摸，啊那會無人來？啊那無人來？啊就擱轉來，啊伊就近近啊咧，啊轉去就行，行轉來到厝e5就是卜入去房間的呼，啊入去企到門邊，聽e5內底煞有查甫人聲合伊得講話啦呼，啊就知影講某…啊就老啊，啊就無法度，啊彼陣仔就共題詩，題佇咧壁講：「昨夜孔雀被人欺，騙我面君未明時，回家去見這事誌，老夫無能應付你。」共題咧壁，啊阿奶一出門就看著彼首詩，就知影是彼老歲仔相爺題的，就共寫：「十八八十是無奈何，相爺肚內好撐篙，殺人不用三寸劍，兔毛做筆利如刀。」",
          "a khi3 kau3 u7 chit8 toann7 si5-kan, a-nai2 m7 to7 siau3-lian5, in lau7-hoe3-a2 u7 chit8 e5 su-ia5, ma7 siau3-lian5, chin ian5-tau5 an2-ni, senn-cho3 it-piau2-jin5-chai5. oah, he su-ia5 soah kap a-nai2 teh tam5-cheng5-soeh-ai3, oah, soah kong2 u7 i3-su3. a u7 i3-su3 ah ia7 be7 teh chhiunn3 ah, a be7 teh chhiunn3, a hit-si5-a2 tng-jiat8. a su-ia5 chiu7 ka7 chhong3-ti7 hit e5 khong2-chhiok, kha ka7 un3-chui2 thau3-cha2, a khong2-chhiok e5 kha si7 leng2 e5, kam2-kak thinn-kng ah, khah leng2, a khong2-chhiok soah thi5, a khong2-chhiok chit8-e7 hau2, a siong3-ia5 chiu7 kong2:  'khong2-chhiok teh thi5 ah, ho2 lai5 ah, ho2 lai5 ah.” he siong3-ia5 chiu7 khi3--ah, chit8 khi3 kau3 te3, he am3-mi5-bong, a  na2 e7 bo5 lang5 lai5? a na2 bo5 lang5 lai5? a to7 koh tng2--lai5, a i chiu7 kun7-kun7-a2 leh, a tng2 khi3 chiu7 kiann5, kiann5 tng2 lai5 kau3 chhu3--e5 chiu7-si7 beh jip8 khi3 pang5-keng e5 honnh, a jip8 khi3 khia7 kau3 mng5-pinn, thiann--e5 lai7-te2 soah u7 cha-pou-lang5 siann kap i teh kong2-oe7 lah honnh, a to7 chai-iann2 kong2 in bou2 …a to7 lau2 ah, a-to7 bo5 hoat-tou7, a hit-chun7-a2 chiu7 ka7 toe5-si, toe5 ti7 teh piah kong2: “cha-ia7 khong2-chhiok pi7 lang5 khi, phian3 goa2 bin7 kun boe7 beng5 si5, hoe5 ka khi3 kinn3 che su7 chi3, lau7-hu bo5-leng5 eng3-hu3 li2.” ka7 te5 teh piah, a a-nai2 chit8 chhut-mng5 chiu7 khoann3 tioh8 hit siu2 si, chiu7 chai-iann2 si7 he lau7-hoe3-a2 siong3-ia5 toe5 e5, chiu7 ka7 sia2: “chap8-poeh poeh-chap8 si7 bo5-tai7-oa5, siong3-ia5 tou7-lai7 ho2 thenn-ko, sat-jin5 put-iong7 sann chhun3 kiam3, thou3-mng5 choe3 pit lai7 ju5 to.”"
        ],
        [
          "所以講做人的老母毋通講去為著金錢呼，不想講彼查某子十八歲爾爾，這赫老啊，著愛少許考慮一下，愛注意安呢。",
          "sou2-i2 kong2 cho3 lang5 e5 lau7-bu2 m7 thang kong2 khi3 ui7 tioh8 kim-chinn5 honnh, put siunn7 kong2 he cha-bou2-kiann2 chap8-poeh he3 nia7-nia7, che hiah lau7 ah, tioh8 ai3 sio2-khoa2 kho2-lu7 chit8-e7, ai3 chu3-i3 an2-ni."
        ]
      ],
      "篇名": "相爺娶細姨"
    }
  ]
}
