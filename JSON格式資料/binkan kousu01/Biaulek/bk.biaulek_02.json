{
  "作者": "蔡梅",
  "出版年": "2002",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "一个員外某早就死，啊這个cha-bou2子共伊守寡起來卜招翁向伊毋呼，啊共招翁來生一个後生四歲。啊彼阿公來，內公來毋呼，啊老母仔就煮熟講：「你去叫阿公來食飯。」啊伊來就：「阿公！食飯！」啊兜這个阿公麼應講：「好啊！」伊講：「我無得叫你這个外公仔食飯！」安呢啦。啊伊講，honnh，伊成懝呢！伊食飯就共cha-bou2子投講：「哦，您子那赫[敖^力]分？講號做叫內公食飯，毋是叫我這个外公食飯！」你cha-bou2子的人若[敖^力]應話講：「哎喲！阿爸！彼就……囝仔人曉！你合伊計較。」伊擱講：「m，你赫老啊！你老猴敢[走@百]會上樹啦？！」安呢啦呼。哦，老父仔成懝！彼財產攏放予伊，啊卜向伊，擱予伊罵安呢！",
          "chit8 e5 oan5-goe7 in bou2 cha2 chiu7 si2, a chit e5 cha-bou2-kiann2 ka7 i chiu2-koann2 khi2 lai5 beh chio-ang ng3 i m7 honnh, a ka7 chio-ang lai5 seng chit8 e5 hau7-senn si3 he3. a in he a-kong lai5, lai7-kong lai5 m7 honnh, a in lau7-bu2-a2 to7 chu2-sek8 kong2: “li2 khi3 kio3 a-kong lai5 chiah8-png7.” a i lai5 chiu7: “a-kong! chiah8-png7!” a in tau chit e5 a-kong ma7 in3 kong2: “ho2 ah!” i kong2: “goa2 bo5 teh kio3 li2 chit e5 goa7-kong-a2 chiah8-png7!” an2-ni lah. a i kong2, honnh, i chiann5 geng5 neh! i chiah8-png7 chiu7 ka7 in cha-bou2-kiann2 tau5 kong2: “ouh, lin2 kiann2 na2 hiah gau5 hun? kong2 ho7-cho3 kio3 lai7-kong chiah8-png7, m7 si7 kio3 goa2 chit e5 goa7-kong chiah8-png7!” li2 cha-bou2-kiann2 e5 lang5 na7 gau5 in3-oe7 kong2: “ai-ioh! a-pa! he chiu7…… gin2-a2-lang5 be7-hiau2! li2 mai3 kap i ke3-kau3.” i koh kong2: “m, li2 hiah lau7 ah! li2 lau7-kau5 kam2 peh e7 chiunn7 chhiu7 lah? !” an2-ni lah honnh. ouh, in lau7-pe7-a2 chiann5 geng5! he chai5-san2 long2 pang3 hou7 i, a2 beh ng3 i, koh hou7 i ma7 an2-ni!"
        ],
        [
          "伊就chuann5安呢，逐日就出e5滿四界，伊的田佃足濟，就去彼行，行來行去。行到一个尚散的田佃，干若半仙會曉共人看面擱看命安呢啦呼。啊伊就得講予伊聽啦，講伊成懝，伊的cha-bou2子不孝，擱講彼款忤逆話，講伊老猴亦[走@百] 上樹！啊伊就捾一腳尿桶你知無？伊拂一尿桶仔沙，啊叫伊放尿。放尿若會直直落去，娶某會攔再生子；放尿若濺彼沙散散，就娶某生子。啊伊就講：「毋過我沒財產啊呢！我若擱娶某麼無法度！我攏登記予阮cha-bou2子啊！啥人卜嫁我這無半項的人？」古早的人攏足戇e5，攏予cha-bou2子。伊講：「赫戇！你今也曉安呢迌予久久才轉去共您cha-bou2子講：我一寡財產，佗位猶偌濟無創予你，我今也踅赫爾久這是去尋咱彼的田佃，哦，咱偌濟算無著！」啊 cha-bou2子，共 cha-bou2子騙彼田契擱提倒轉來，創伊老歲仔的啊毋呼。啊大瓦厝chuann5予cha-bou2子，無愛彼个瓦厝啊。",
          "i chiu7 choann5 an2-ni, tak8-jit8 chiu7 chhut--e5 moa2-si3-ke3, i e5 chhan5-tian7 chiok che7, chiu7 khi3 hia kiann5, kiann5 lai5 kiann5 khi3. kiann5 kau3 chit8 e5 siang7 san3 e5 chhan5-tian7, kan-na7 poan3-sian e7-hiau2 ka7 lang5 khoann3-bin7 koh khoann3-mia7 an2-ni lah honnh. a i chiu7 teh kong2 hou7 i thiann lah, kong2 i chiann5 geng5, i e5 cha-bou2-kiann2 put-hau3, koh kong2 hit khoan2 ngou2-gek8 oe7, kong2 i lau7-kau5 ia7 peh be7 chiunn7 chhiu7! a i chiu7 koann7 chit8 kha jio7-thang2 li2 chai bo5? i put chit8 jio7-thang2-a2 soa, a kio3 i pang3-jio7. pang3-jio7 na7 e7 tit8-tit8 loh8--khi3, chhoa7-bou2 e7 ann5 chai3 senn kiann2; pang3-jio7 na7 choann7 he soa soann3-soann3, chiu7 chhoa7-bou2 be7 senn-kiann2. a i chiu7 kong2: “m7-koh goa2 bi7 chai5-san2 ah neh! goa2 na7 koh chhoa7-bou2 ma7 bo5 hoat-tou7! goa2 long2 teng-ki3 hou7 gun2 cha-bou2-kiann2 ah! siann2 lang5 beh ke3 goa2 che bo5 poann3 hang7 e5 lang5?” kou2-cha2 e5 lang5 long2 chiok gong7--e5, long2 hou7 cha-bou2-kiann2. i kong2: hiah gong7! li2 chit-ma2 be7-hiau2 an2-ni thit-tho5 ku2-ku2 chiah tng2 khi3 ka7 lin2 cha-bou2-kiann2 kong2: “goa2 chit8-koa2 chai5-san2, to2-ui7 iau2 loa7 che7 bo5 chhong3 hou7 li2, goa2 tann ia7 seh8 hiah-nih ku2 che si7 khi3 chhoe7 lan2 hit e5 chhan5-tian7, ouh, lan2 loa7 che7 sng3 bo5 tioh8!” a in cha-bou2-kiann2, ka7 in cha-bou2-kiann2 phian3 he chhan5-khoe3 koh theh8 to3-tng2--lai5, chhong3 i lau7-hoe3-a2 e5 a m7 honnh. a toa7 hia7-chhu3 choann5 hou7 cha-bou2-kiann2, bo5 ai3 hit e5 hia7-chhu3 ah."
        ],
        [
          "啊伊才擱來娶某，啊伊成實伊創好，彼个田佃共教，啊教創好。啊就來共田佃講：「人我過好啊[口+留]！」啊講：「ng，啊過好，啊我卜佗娶某？」伊講：「阮的cha-bou2子嫁你講！」啊彼田佃的cha-bou2子有三个，啊就講，問彼大漢的講：「你、你、你來嫁彼个咱田頭家做某，伊赫好額！」「阮無愛！赫老啊！阮無愛！」第二麼無愛。第三cha-bou2子就講：「好哦！」啊就嫁伊，生一个後生做狀元。",
          "a i chiah koh lai5 chhoa7-bou2, a i chiann5-sit8 i chhong3 ho2, hit e5 chhan5-tian7 ka7 ka3, a kah chhong3 ho2. a to7 lai5 ka7 chhan5-tian7 kong2: “lang5 goa2 ke3 ho2 ah lioh!” a kong2: “ng, a koe3 ho2, a goa2 beh to2 chhoa7-bou2?” i kong2: “goan2 e5 cha-bou2-kiann2 ke3--li2 kong2!” a he chhan5-tian7 e5 cha-bou2-kiann2 u7 sann e5, a chiu7 kong2, mng7 in he toa7-han3 e5 kong2: “li2, li2, li2 lai5 ke3 hit e5 lan2 chhan5-thau5-ke choe3 bou2, i hiah ho2-giah8!” “goan2 bo5 ai3! hiah lau7 ah! goan2 bo5 ai3!” te7-ji7 ma7 bo5 ai3.  in te7-sann cha-bou2-kiann2 chiu7 kong2: “ho2--ouh!” a to7 ke3 i, sinn chit8 e5 hou7-senn cho3 chiong7-goan5."
        ],
        [
          "啊做狀元轉來愛遊街三日，啊老父仔歡喜，刣豬請人。啊就來買一隻猴，尚老的；啊才買一支竹仔尚直的、尚懸的。啊彼个猴尾共伊縛炮仔，啊伊叫查某子來看，講，彼个炮仔共放落，彼隻猴毋就會驚，[走@百]e5彼竹仔起哩，一直起哩。就共 cha-bou2子講：「你共看！你講我老猴[走@百] 上樹，彼隻猴一等老，彼竹仔赫爾直、赫爾懸，人伊都chhu3去到彼个竹仔尾起哩！」",
          "a cho3 chiong7-goan5 tng2--lai5 ai3 iu5-ke sann jit8, a in lau7-pe7-a2 hoann-hi2, thai5 ti chhiann2 lang5. a to7 lai5 boe2 chit8 chiah kau5, siang7 lau7 e5; a chiah boe2 chit8 ki tek-a2 siong7 tit8 e5, siong7 koan5 e5. a hit e5 kau5 be2 ka7 i pak8 phau3-a2, a i kio3 in cha-bou2-kiann2 lai5 khoann3, kong2, hit e5 phau3-a2 ka7 pang3--loh8, hit chiah kau5-bu5 to7 e7 kiann, peh--e5 he tek-a2 khi2--lih, it-tit8 khi2--lih. chiu7 ka7 in cha-bou2-kiann2 kong2: “li2 ka7 khoann3! li2 kong2 goa2 lau7-kau5 peh be7 chiunn7 chhiu7, hit chiah kau5 it-teng2 lau7, he tek-a2 hiah-nih tit8, hiah-nih koan5, lang5 i to chhu3 khi3 kau3 hit e5 tek-a2-be2 khi2--lih!”"
        ],
        [
          "啊毋才講：「看後生的尻川，無愛看cha-bou2子面。」這个意思就是佇遮傳說安呢。",
          "a m7 chiah kong2: “khoann3 hau7-senn e5 kha-chhng, bo5 ai3 khoann3 cha-bou2-kiann2 bin7.” chit e5 i3-su3 chiu7-si7 ti7 chia thoan5-soat an2-ni."
        ]
      ],
      "篇名": "老猴[走@百]上樹"
    }
  ]
}
