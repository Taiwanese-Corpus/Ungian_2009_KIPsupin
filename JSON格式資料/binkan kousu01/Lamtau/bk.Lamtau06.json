{
  "作者": "鐘吳炎",
  "出版年": "2002",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "我來講一个故事予笑呼，啊較早有一个皇帝呼，啊招彼內底的部下講咱來爬山。爬起哩到山，直直爬爬歸晡，起哩到彼講，喔當害啊，無茶亦無水，當當是卜安準樣啊，熱擱嘴乾，當當是卜安準。行行擱看到一間草寮，彼草寮呼是兩个母仔子，安呢相依為命住佇彼。",
          "goa2 lai5 kong2 chit8 e5 kou3-su7 hou7 chhio3 honnh, a khah cha2 u7 chit8 e5 hong5-te3 honnh, a chio he in lai7-te2 e5 pou7-ha7 kong2 lan2 lai5 peh soann. peh khi2 lih kau3 soann, tit8-tit8 peh peh kui pou, khi2 lih kau3 hia kong2, ouh tann hai7 ah, bo5 te5 ia7 bo5 chui2, tann tann si7 beh an2-choann2-iunn7 ah, joah8 koh chhui3-ta, tann tann si7 beh an2-choann2. kiann5-kiann5 koh khoann3 tioh8 chit8 keng chhau2-liau5, he chhau2-liau5 honnh si7 nng7 e5 bu2-a2-kiann2, an2-ni siong-i-ui5-beng7 toa3 ti7 hia."
        ],
        [
          "啊起哩到彼講，彼老母仔講：「人客官來坐。」啊就舉椅頭坐，啊坐咧講：「您有茶無？一口啊分我食。」伊講：「有啦有啦。」啊共斟一碗滾水，搣一搣粗糠共敥落碗。啊彼咧皇帝講：「啊咿，這咧人欺人太甚！卜共我食，我是皇帝哩，你共我敥粗糠。」啊講將安呢，就咧面就咧無歡喜。伊才共講：「人客官，你是安呢喘喘呼，我共你敥一屑仔粗糠你毋通受氣呢，這是卜共你緩若 jip緩若jip，才去煞到中氣。」",
          "a khi2 lih kau3 hia kong2, in he lau7-bu2-a2 kong2: “lang5-kheh-koann lai5 che7.” a chiu7 giah8 i2-thau5 che7, a che7 leh kong2: “lin2 u7 te5 bo5? chit8 khau2-a2 pun goa2 chiah8.” i kong2: “u7--lah u7--lah.” a ka7 thin5 chit8 oann2 kun2-chui2, me chit8 me chhou-khng ka7 ia7 loh8 oann2. a hit e5 hong5-te3 kong2: “ai-i, chit e5 lang5 khi-jin5-thai3-sim7! beh ka7 goa2 chiah8, goa2 si7 hong5-te3 lih, li2 ka7 goa2 ia7 chhou-khng.” a kong2 chiong an2-ni, to7 teh bin7 to7 teh bo5 hoann-hi2. i chiah ka7 kong2: “lang5-kheh-koann, li2 si7 an2-ni chhoan2-chhoan2 honnh, goa2 ka7 li2 ia7 chit8-sut-a2 chhou-khng li2 m7 thang siu7-khi3 neh, che si7 beh ka7 li2 un5-noa2 jip un5-noa2 jip, chiah be7 khi3 soah tioh8 tiong-khui3.”"
        ],
        [
          "伊講：「呼，呼，安呢喔。」啊才講，才講彼咧查某人是好心的。",
          "i kong2: “honnh, honnh, an2-ni ouh.” a chiah kong2, chiah kong2 hit e5 cha-bou2-lang5 si7 ho2-sim e5."
        ],
        [
          "啊當彼碗茶啉了，就佇椅仔彼坐。查某子看日呰爾晝仔呼，啊就kai7緊煮飯。啊落去，家己的方便菜。老母早時仔就做一寡豆腐呼，擔落去下街去賣，山腳去賣。啊菜是家己菜園仔種的，查某囝仔就，就豆腐就共浮，浮共赤赤赤，予伊搵醬油。啊彼pue2-ling5-a2都安呢共燙予爛爛安呢，彼頭共khin3-khin3無共削起來，啊紅紅的彼割也佇咧，啊就共切切咧予伊配。啊田莊人就炒一个仔菜脯啦，安呢物，啊歸樣仔菜，煮一個蛋湯。",
          "a tann hit oann2 te5 lim liau2, chiu7 ti7 i2-a2 hia che7. in cha-bou2-kiann2 khoann3 jit8 chiah-nih tau3 ah honnh, a to7 kai7 kin2 chu2-png7. a loh8--khi3, ka-ki7 e5 hong-pian7-chhai3. in lau7-bu2 cha2-si5-a2 to7 cho3 chit8 koa2 tau7-hu7 honnh, tann loh8 khi3 ha7-koe khi3 boe7, soann-kha khi3 boe7. a chhai3 si7 ka-ki7 chhai3-hng5-a2 cheng3 e5, cha-bou2 gin2-a2 chiu7, chiu7 tau7-hu7 chiu7 ka7 phu5, phu5 kah chhiah-chhiah-chhiah, hou7 i un3 tau7-iu5. a he poe2-leng5-a2 to an2-ni ka7 thng3 hou7 noa7-noa7 an2-ni, he thau5 ka7 khin3-khin3 bo5 ka7 siah--khi2-lai5, a ang5-ang5 e5 hit koah ia7 ti7 teh, a to7 ka7 chhiat-chhiat leh hou7 i phoe3. a chhan5-chng-lang5 to7 chha2 chit8 e5-a2 chhai3-pou2 lah, an2-ni mih8, a kui iunn7-a2 chhai3, chu2 chit8 e5 nng7-thng."
        ],
        [
          "啊講自安呢就講叫來食。呼，腹肚一咧枵，那會呰好食！啊都食落，「啊這啥物菜？」",
          "a kong2 chu7 an2-ni chiu7 kong2 kio3 in lai5 chiah8. honnh, pak-tou2 chit8-e7 iau, na2 e7 chiah ho2-chiah8! a to chiah8--loh8, “a che siann2-mih8 chhai3?”"
        ],
        [
          "彼查某囝仔講：「彼都金鑲白玉牌啦！」講彼豆腐炸講號做金鑲白玉牌安呢啦。伊講：「這喔。」啊這菜就講：「啊這啥物菜？」伊講：「彼紅嘴綠鸚哥啦！」呼紅嘴綠鸚哥當是呼這號做紅嘴綠鸚哥喔，講呼呼呼：「好食，好食！」",
          "he cha-bou2 gin2-a2 kong2: “he to kim siong pek8-giok8-pi5 lah!” kong2 he tau7-hu7 chinn3 kong2 ho7-cho3 kim siong pek8-giok8-pai5 an2-ni lah. i kong2: “che-ou.” a che chhai3 chiu7 kong2: “a che siann2-mih8 chhai3?” i kong2: “hit ang5 chhui3 lek8 eng-ko lah!” honnh ang5 chhui3 lek8 eng-ko tann si7 honnh che ho7-cho3 ang5 chhui3 lek8 eng-ko--ouh, kong2 honnh honnh honnh: “ho2-chiah8, ho2-chiah8!”"
        ],
        [
          "啊轉去啊，今也食食的飽，大家佇彼涼涼，啊就落山轉去啊。轉去入哩皇宮，叫內底皇宮彼的講：「誰咧買菜？去去去街啊共我買彼號做金鑲白玉牌，啊合買紅嘴綠鸚哥。」大家賢相攏想無講，啊當卜去佗買彼？買無轉來攏予人摃共卜死。當……當當就害囉，當買無當卜安若？歸喔日就是咧數想卜食彼兩三樣。",
          "a tng2--khi3 ah, chit-ma2 chiah8-chiah8 e5 pa2, tai7-ke ti7 hia liang5-liang5, a to7 loh8-soann tng2--khi3 ah. tng2--khi3 jip8 lih hong5-kiong, kio3 in lai7-te2 hong5-kiong hia e5 kong2: “siang2 teh boe2 chhai3? khi3 khi3 khi3 koe-a2 ka7 goa2 be2 he ho7-cho3 kim siong peh8-gek8-pai5, a kap be2 ang5 chhui3 lek8 eng-ko.” tai7-ke gau5 siong3 long2 siunn7 bo5 kong2, a tann beh khi3 to2 be2 he? be2 bo5 tng2--lai5 long2 hou7 lang5 kong3 ka7 beh si2. tann…… tann tann chiu7 hai7--loh, tann be2 bo5 tann beh an2-choann2? kui-ouh jit8 chiu7-si7 teh siau3-siunn7 beh chiah8 hit nng7 sann iunn7."
        ],
        [
          "尾仔就擱叫彼去去知影位，去去哩問，去哩問，講：「彼豆腐啦，我共伊浮的啦！啊彼就是pue2-ling5-a2菜！啊我共您講安呢，您煞愛食彼，彼毋較簡單呼。」",
          "boe2--a2 chiu7 koh kio3 he khi3 khi3 chai-iann2 ui7, khi3 khi3 lih mng7, khi3 lih mng7, in kong2: “he tau7-hu7 lah, goa2 ka7 i phu5 e5 lah! a he chiu7-si7 poe2-leng5-a2 chhai3! a goa2 ka7 lin2 kong2 an2-ni, lin2 soah ai3 chiah8 he, he m7 khah kan2-tan honnh.”"
        ],
        [
          "啊轉去，所以你講，這是呼好額人毋捌彼，啊講起來麼真好笑啦。",
          "a tng2--khi3, sou2-i2 li2 kong2, che si7 honnh ho2-giah8-lang5 m7 bat he, a kong2--khi2-lai5 ma7 chin ho2-chhio3 lah."
        ]
      ],
      "篇名": "金鑲白玉牌佮紅嘴綠鸚哥"
    }
  ]
}
