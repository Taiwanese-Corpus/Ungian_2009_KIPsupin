{
  "作者": "林旻靜",
  "出版年": "2002",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "我講一個呼，彼算講一个大家啦呼，真不孝頂序大人的大家就著啦。啊呼伊啊見……這咧大家呼，算tenn3-sui7就著啦，古早人像今也人講中風，古早是講tenn3-sui7啦。呼，啊攏佇眠床底得起來。",
          "goa2 kong2 chit8 e5 honnh, he sng3 kong2 chit8 e5 ta-ke lah honnh, chin put-hau3 in teng2 si7-toa7-lang5 e5 ta-ke chiu7 tioh8 lah. a honnh i a kinn3……in chit e5 ta-ke honnh, sng3 tenn3-sui7 to7 tioh8 lah, kou2-cha2-lang5 chhiunn7 chit-ma2 lang5 kong2 tiong3-hong, kou2-cha2 si7 kong2 tenn3-sui7 lah. houh, a long2 ti7 bin5-chhng5-toe2 be7 tit khi2--lai5."
        ],
        [
          "啊這新婦足不孝的，啊，逐屆若袋飯予食呼，彼咧飯攏khan2定一碗，袋去予大家仔食。啊食食咧呼，彼碗攏無共提來洗，合彼箸麼攏無共提來洗。",
          "a in che sim-pu7 chiok put-hau3 e5, a, tak8 pai2 na7 te2 png7 hou7 chiah8 honnh, hit e5 png7 long2 khan2-teng7 chit8 oann2, te2 khi3 hou7 in ta-ke-a2 chiah8. a chiah8-chiah8 leh honnh, he oann2 long2 bo5 ka7 theh8 lai5 se2, kap he ti7 ma7 long2 bo5 ka7 theh8 lai5 se2."
        ],
        [
          "喔，啊彼碗呼，愈食彼飯[水+常]愈kha7愈大的，啊碗就愈小愈淺。啊箸就愈食愈kha7彼飯匙就會大箍，啊飯就愈省。啊箸大箍，碗小的安呢。",
          "ouh, a he oann2 honnh, ju2 chiah8 he png7-siunn5 lu2 kha7 lu2 toa7 e5, a oann2 chiu7 ju2 sio2 lu2 chhian2. a ti7 chiu7 ju2 chiah8 ju2 kha7 he png7-si5 to7 e7 toa7-khou, a png7 chiu7 ju2 seng2. a ti7 toa7-khou, oann2 sio2 e5 an2-ni."
        ],
        [
          "呼，有一工這新婦真不孝，伊擱[毛^火]新婦啊。啊這咧新婦來呼，足有孝阿媽，喔，講卜袋飯予彼阿媽食呼。啊這大家仔無佇厝，啊卜袋予伊這阿媽食。啊講去彼眠床底提，提到彼塊碗講：「阿媽，啊你這碗那會呰厚，啊箸呰大箍，那會攏無洗？」伊講呼：「彼陣仔，你較早猶未來呼，我就攏食這塊碗，啊攏無咧洗。攏您大家仔若卜食才來共我提碗，去……去袋飯來予我食，啊若食飽，我就擱囥佇眠床頭。啊伊若卜食，才來共我提去袋安呢啦。",
          "honnh, u7 chit8 kang in che sim-pu7 chin put-hau3, i koh chhoa7 sim-pu7 ah. a chit e5 sim-pu7 lai5 honnh, chiok iu2-hau3 in a-ma2, ouh, kong2 beh te2 png7 hou7 in he ta-ma2 chiah8 honnh. a in che ta-ke-a2 bo5 ti7 chhu3, a beh te2 hou7 i in che a-ma2 chiah8. a kong2 khi3 he bin5-chhng5-te2 theh8, theh8 kau3 hit te3 oann2 kong2: “a-ma2, a li2 che oann2 na2 e7 chiah kau7, a ti7 chiah toa7-khou, na2 e7 long2 bo5 se2?” i kong2 honnh: “hit-chun7-a2, li2 khah cha2 iau2 be7 lai5 honnh, goa2 chiu7 long2 chiah8 chit te3 oann2, a long2 bo5 teh se2. long2 lin2 ta-ke-a2 na7 beh chiah8 chiah lai5 ka7 goa2 theh8 oann2, khi3……khi3 te2 png7 lai5 hou7 goa2 chiah8, a na7 chiah8-pa2, goa2 chiu7 koh khng3 ti7 bin5-chhng5-thau5. a i na7 beh chiah8, chiah lai5 ka7 goa2 theh8 khi3 te2 an2-ni lah."
        ],
        [
          "啊這孫新婦就……就感覺講，啊，我想一个辦法，講：「阿媽，阿媽，這塊碗，我共挵喔破。」伊講：「毋好啦！赫爾久，我食赫爾久啊，你今也啊共挵破呼，大家啊轉來呀，啊看卜安若講？」伊講：「無要緊，我去應付伊。」",
          "a in che sun-sin-pu7 chiu7……chiu7 kam2-kak kong2, ah, goa2 siunn7 chit8 e5 pan7-hoat, kong2: “a-ma2, a-ma2, chit te3 oann2, goa2 ka7 long3 hou7 phoa3.” i kong2: “m7 ho2 lah! hiah-nih ku2, goa2 chiah hiah-nih ku2 ah, li2 chit-ma2 a ka7 long3 phoa3 honnh, ta-ke-a2 tng2--lai5 ia, a khoann3 beh an2-choann2 kong2?” i kong2: “bo5-iau3-kin2, goa2 khi3 eng3-hu3 i.”"
        ],
        [
          "喔！有一工伊大家就轉來啊[口+留]，講：「啊！媽媽、媽媽，啊呼阿媽食的彼塊碗，我無躇躕煞挵破呢！」伊講：「無要緊！無要緊！」啊伊這大家就有孝新婦，真不孝大家，但是伊對新婦足好的。啊就共新婦講：「彼塊碗挵破去，無要緊，無要緊，啊挵破就煞安呢啦。」啊這孫新婦就講：「哎喲！啊後擺卜安若？啊若阿媽老去彼，啊換你麼老去彼，啊都無這塊碗通仔食[口+留]！」安呢啦。",
          "ouh! u7 chit8 kang i ta-ke chiu7 tng2--lai5 ah lioh, kong2: “ah! ma-ma, ma-ma, a honnh a-ma2 chiah8 e5 hit te3 oann2, goa2 bo5-tiunn-ti5 soah long3 phoa3 neh!” i kong2: “bo5-iau3-kin2! bo5-iau3-kin2!” a i in che ta-ke chiu7 iu2-hau3 sim-pu7, chin put-hau3 ta-ke, tan7-si7 i tui3 sim-pu7 chiok ho2 e5. a to7 ka7 in sim-pu7 kong2: “hit te3 oann2 long3 phoa3--khi3, bo5-iau3-kin2, bo5-iau3-kin2, a long3 phoa3 chiu7 soah an2-ni lah.” a in che sun-sin-pu7 chiu7 kong2: “ai3-ioh! a au7-pai2 beh an2-choann2? a na7 a-ma2 lau7 khi3 ia3, a oann7 li2 ma7 lau7--khi3 ia3, a to bo5 chit te3 oann2 thang-a2 chiah8 lioh!” an2-ni lah."
        ],
        [
          "算意思是講，後擺仔呼，我若這塊碗挵破，後擺我麼會用這塊碗予伊食。啊使講勸世人就是安呢啦。",
          "sng3 i3-su3 si7 kong2, au7-pai2-a2 honnh, goa2 na7 chit te3 oann2 mai3 long3 phoa3, au7-pai2 goa2 ma7 e7 eng7 chit te3 oann2 hou7 i chiah8. a sai2 kong2 khng3 se3-jin5 chiu7-si7 an2-ni lah."
        ]
      ],
      "篇名": "一塊無洗的碗"
    }
  ]
}
