{
  "作者": "洪嬌桃",
  "出版年": "2002",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "較早就是講，咱人人生呼，就是干若講人的命運啦，呼咱人的命運啦呼。古早有一个人講安呢足搰力擱足拚世，啊攏逐日攏咧做工課，毋擱伊較做較做，就是無錢啦。",
          "khah cha2 chiu7-si7 kong2, lan2 lang5 jin5-seng honnh, chiu7-si7 kan-na7 kong2 lang5 e5 mia7-un7 lah, honnh lan2 lang5 e5 mia7-un7 lah honnh. kou2-cha2 u7 chit8 e5 lang5 kong2 an2-ni chiok kut-lat8 koh chiok piann3-se3, a long2 tak8 jit8 long2 teh cho3 khang-khoe3, m7 koh i khah cho3 khah cho3, chiu7-si7 bo5 chinn5 lah."
        ],
        [
          "做到遮啊四十偌歲彼，啊擱無錢。啊自安呢伊家己安呢想，想講：「我是安若，干是命運天註定啦，呼，安若我到四十偌歲啊，啊無……趁無錢好[毛^火]某，亦啊無，環境啊擱呰[禾+黑]，啊無厝安呢呼。」伊講：「啊無我來去問一个神明安呢啦呼。」啊人就共紹介，講：「好，啊無，我來去問。」（啊自安呢彼彼陣仔伊的命運就差不多得卜到啊啦。）",
          "cho3 kau3 chia ah si3-chap8 loa7 hoe3 hia, a kok bo5 chinn5. a chu7 an2-ni i ka-ki7 an2-ni siunn7, siunn7 kong2: “goa2 si7 an2-noa2, kan si7 mia7-un7 thinn chu3-tiann7 lah, honnh, an2-noa2 goa2 kau3 si3-chap8 loa7 hoe3 ah, a bo5 ……than3 bo5 chinn5 ho2 chhoa7-bou2, ia7 a2 bo5, khoan5-keng2 ia7 koh chiah bai2, a bo5 chhu3 an2-ni honnh.” i kong2: “a bo5 goa2 lai5-khi3 mng7 chit8 e5 sin5-beng5 an2-ni lah honnh.” a lang5 to7 ka7 siau7-kai3, kong2: “ho2, a2 bo5, goa2 lai5 khi3 mng7.”  (a chu7 an2-ni hia hit-chun7-a2 i e5 mia7-un7 chiu7 chha-put-to teh beh kau3 ah lah. )"
        ],
        [
          "啊伊就去問，喔，開始，啊就，行李款咧，啊就就行。咱較早的人就是無這咧車啦，攏用行的，啊行到彼的時陣時，一個阿公仔講，種一山的桃仔李仔，honnh，喔啊講攏無生啦，伊講：「啊！啊少年兄少年兄，你卜去你卜去佗？」伊講：「我就得卜來噫，問一個神安呢啦呼。啊行到麼抵仔晚啊，我麼無當睏，想講來共你借一個所在睏安呢。」伊自安呢共講：「啊無好啦，來阮這睏喔，啊這就山頂啦呼，我種一寡桃仔李仔啦呼，啊呔會呢攏生，從種到當攏生安呢啦，啊無，我才續拜託你共我問一個神。」啊彼咧人就共講：「好啦！啊無我來才續共你問安呢啊呼。」",
          "a i chiu7 khi3 mng7, ouh, khai-si2, a to7, heng5-li2 khoan2 leh, a to7 to7 kiann5. lan2 khah cha2 e5 lang5 chiu7-si7 bo5 chit e5 chhia lah, long2 iong7 kiann5 e5, a kiann5 kau3 hit e5 si5-chun7 si5, chit8 e5 a-kong-a2 kong2, cheng3 chit8 soann e5 tho5-a2 li2-a2, honnh, ouh ah kong2 long2 bo5 sinn lah, i kong2: “ah! a siau3-lian5-hiann siau3-lian5-hiann, li2 beh khi3 li2 beh khi3 to2?” i kong2: “goa2 chiu7 teh beh lai5-i, mng7 chit8 e5 sin5 an2-ni lah honnh. a kiann5 kau3 ma7 tu2-a2 am3 ah, goa2 ma7 bo5 tang3 khun3, siunn7 kong2 lai5 ka7 li2 chioh chit8 e5 sou2-chai7 khun3 an2-ni.” i chu7 an2-ni ka7 kong2: “a bo5 ho2 lah, lai5 gun2 chia khun3--ouh, a che chiu7 soann-teng2 lah honnh, goa2 cheng3 chit8-koa2 tho5-a2 li2-a2 lah honnh, a thai2 e7 neh long2 be7 sinn, cheng7 cheng2 kau3 tann long2 be7 sinn an2-ni lah, a2 bo5, goa2 chiah soa3 pai3-thok li2 ka7 goa2 mng7 chit8 e5 sin5.” a hit e5 lang5 chiu7 ka7 kong2: “ho2--lah! a bo5 goa2 lai5 chiah soa3 ka7 li2 mng7 an2-ni ah honnh.”"
        ],
        [
          "啊呼就天光啊毋呼，啊就擱行，擱行，行到彼，自安呢一个阿伯仔，飼一个生一个查某子啦呼，啊攏講話咧，啞口咧，呼安呢，人啊對彼過，攏共人講話，啊伊這咧去共看一命講：「啊你這，手抱，手提斗，啊腳踢狗，啊若見到丈夫，你就會開口安呢啦。」啊抵彼人抵卜去問神，抵行到彼麼卜擱暗嘛就著啦，講：「阿伯阿伯啊，我擱來您這借歇一晚安呢啦呼。」伊自安呢共講：「好啦，無，予你歇一晚要緊啦。」伊麼是擱共伊吩咐講：「啊我就生一个查某子，食到呰老攏無生，干若生一个查某子擱啞口安呢呼，啊無你若去問神，我續kia3你問一个。」這咧人就擱共講：「好啦！」安呢啦。",
          "a honnh to7 thinn-kng ah m7 honnh, a chiu7 koh kiann5, koh kiann5, kiann5 kau3 hia, chu7 an2-ni chit8 e5 a-peh-a2, chhi7 chit8 e5 sinn chit8 e5 cha-bou2-kiann2 lah honnh, a long2 be7 kong2-oe7 leh, e2-kau2 leh, honnh an2-ni, lang5 ah ui3 hia koe3, long2 be7 ka7 lang5 kong2-oe7, a i chit e7 khi3 ka7 khoann3 chit8 mia7 kong2: “a li2 che, chhiu2-pho7, chhiu2 theh8 tau2, a kha that kau2, a na7 kinn3 tioh8 tiong7-hu, li2 to7 e7 khai-khau2 an2-ni lah.” a tu2 hit lang5 tu2 beh khi3 mng7-sin5, tu2 kiann5 kau3 hia ma7 beh koh am3 ah chiu7 tioh8 lah, kong2: “a-peh a-peh-a2, goa2 koh lai5 lin2 chia chioh-hioh chit8 am3 an2-ni lah honnh.” i chu7 an2-ni ka7 kong2: “ho2 lah, bo5, hou7 li2 hioh chit8 am3 be7 iau3-kin2 lah.” i ma7 si7 koh ka7 i hoan-hu3 kong2: “a goa2 chiu7 senn chit8 e5 cha-bou2-kiann2, chiah8 kau3 chiah lau7 long2 bo5 sinn, kan-na7 sinn chit8 e5 cha-bou2-kiann2 koh e2-kau2 an2-ni honnh, a2 bo5 li2 na7 khi3 mng7 sin5, goa2 soa3 kia3 li2 mng7 chit8 e5.” chit e5 lang5 chiu7 koh ka7 kong2: “ho2--lah!” an2-ni lah."
        ],
        [
          "啊就天光啊[口+留]，伊就擱行啦，走走走到彼講，一條彼河啊呼，河毋就真大條啦，就無橋啦，得過啦，抵到一尾蛇講，大蛇足大尾的，趖來趖去，伊講：「蛇啊蛇啊，我得卜來問神，啊你是知影講我卜去問神，啊你佗這趖，想卜共我載過，無我一條河過安呢是無？」講共tom3一個頭啦。伊自安呢講：「安呢，我共你載過安呢，無你載我過好無啦？」啊伊就tom3一個頭。啊彼尾蛇就，起哩共坐咧，啊伊就趖過彼河過啊。趖過河過，啊伊就擱去啊，啊彼尾蛇就佇河邊，換佇彼爿河邊得等啦，伊就去。",
          "a to7 thinn-kng ah lioh, i chiu7 koh kiann5 lah, chau2-chau2 chau2 kau3 hia kong2, chit8 tiau5 he ho5 ah honnh, ho5 m7 to7 chin toa7-tiau5 lah, chiu7 bo5 kio5 lah, be7-tit koe3 lah, tu2 tioh8 chit8 boe2 choa5 kong2, toa7-choa5 chiok toa7-boe2 e5, so5 lai5 so5 khi3, i kong2: “choa5 ah choa5 ah, goa2 tit-beh lai5 mng7 sin5, a li2 si7 chai-iann2 kong2 goa2 beh khi3 mng7 sin5, a li2 toa3 chia so5, siunn7 beh ka7 goa2 chai3 ke3, bo5 goa2 chit8 tiau5 ho5 be7 ke3 an2-ni si7 bo5?” kong2 ka7 tim3 chit8 e5 thau5 lah. i chu7 an2-ni kong2: “an2-ni, goa2 ka7 li2 chai3 ke3 an2-ni, bo5 li2 chai3 goa2 ke3 ho2--bo5 lah?” a i chiu7 tim3 chit8 e5 thau5. a hit be2 choa5 chiu7, khi2 lih ka7 che7 leh, a i chiu7 so5 koe3 he ho5 koe3 ah. so5 koe3 ho5 ke3, a i chiu7 koh khi3--ah, a hit be2 choa5 chiu7 ti7 ho5-pinn, oann7 ti7 hit peng5 ho5-pinn teh tan2 lah, i chiu7 khi3."
        ],
        [
          "去到彼講卜問神，神講，啊，神明抵睏去。這咧神呼，講大睏三千年，啊若小睏是四個月，安呢啦呼，啊伊講：「啊當今也咧？來抵仔睏去，啊當是大睏亦是小睏？」伊講：「大睏啦呼。」喔啊大睏卜等三千年就無法度啊啦。伊就擱越頭，就倒轉來啊呼。",
          "khi3 kau3 hia kong2 beh mng7 sin5, sin5 kong2, ah, sin5-beng5 tu2 khun3--khi3. chit e5 sin5 honnh, kong2 toa7 khun3 sann-chheng ni5, a na7 sio2 khun3 si7 si3 ko3 goeh8, an2-ni lah honnh, a i kong2: “a tann chit-ma2 leh? lai5 tu2-a2 khun3--khi3, a tann si7 toa7 khun3 a2 si7 sio2 khun3?” i kong2: “toa7 khun3 lah honnh.” Ouh ah toa7 khun3 beh tan2 sann-chheng ni5 chiu7 bo5 hoat-tou7 ah lah. i chiu7 koh oat8-thau5, chiu7 to3-tng2--lai5 ah honnh."
        ],
        [
          "倒轉來講，彼尾蛇佇彼趖來趖去，伊講：「啊！先問，先問彼咧種桃仔李仔彼咧阿伯。」伊的人都算較忠厚嘛呼，啊就先問彼咧種桃仔李仔彼咧阿伯，伊講：「這呼，金剋木，這咧李仔頭桃仔頭攏全是金啊，金剋木，煞無生，你今也轉哩共講，彼的金仔掘掘掉就生啊。」",
          "to3-tng2--lai5 kong2, hit be2 choa5 ti7 hia so5 lai5 so5 khi3, i kong2: “ah! seng mng7, seng mng7 hit e5 cheng3 tho5-a2 li2-a2 hit e5 a-peh.” i e5 lang5 to sng3 khah tiong-hou7 mah honnh, a7 to7 seng mng7 hit e5 cheng3 tho5-a2 li2-a2 hit e5 a-peh, i kong2: “che honnh, kim khek bok8, chit e5 li2-a2-thau5 tho5-a2-thau5 long2 choan5 si7 kim-a2, kim khek bok8, soah bo5 sinn, li2 chit-ma2 tng2--lih ka7 kong2, hit e5 kim-a2 kut8-kut8 tiau7 chiu7 senn ah.”"
        ],
        [
          "擱來共彼咧查某囝仔彼咧，（采錄者問：「是啥人講的？」）伊麼kia3伊問彼咧，手手提斗仔，腳踏狗彼咧啊。來到彼，伊……倒轉來彼啦，倒轉來伊共講啊呼。啊這爿是來到彼咧大蛇彼咧溪哩彼呼，你就是共神問，啊問三位，問講：「手提斗，啊腳踢斗，見到丈夫才會開口。」呼，行到彼咧蛇彼，麼擱共……麼擱問神，問三個過就著啦，啊人kia3的攏總有問，人kia3的總問了的時陣，才……神自安呢睏去，伊講啊：「害啊，啊我，我的目標就是卜來問我家己呼，但是我來共路哩，攏人共我kia3，我攏佇彼共人借暝呼，愛先共人問安呢。」伊較忠厚嘛呼。",
          "koh lai5 ka7 hit e5 cha-bou2 gin2-a2 hit e5,  (chhai2-liok8-chia2 mng7: “si7 siann2-lang5 kang2 e5?” ) i ma7 kia3 i mng7 hit e5, chhiu2 chhiu2 theh8 tau2-a2, kha tah8 kau2 hit e5 ah. lai5 kau3 hia, i …… to3-tng2 lai5 hia lah, to3-tng2--lai5 i ka7 kong2 ah honnh. a chit peng5 si7 lai5-kau3 hit e5 toa7-choa5 hia leh khoe-lih hia honnh, li2 chiu7-si7 ka7 sin5 mng7, a mng7 sann ui7, mng7 kong2: “chhiu2 theh8 tau2, a kha that tau2, kinn3 tioh8 tiong7-hu chiah e7 khai-khau2.” honnh, kiann5 kau3 hit e5 choa5 hia, ma7 koh ka7…… ma7 koh mng7 sin5, mng7 sann e5 koe3 to7 tioh8 lah, a lang5 kia3 e5 long2-chong2 u7 mng7, lang5 kia3 e5 chong2 mng7 liau2 e5 si5-chun7, chiah…… sin5 chu7 an2-ni khun3--khi3, i kong2 ah: “hai7 ah, a goa2, goa2 e5 bok8-phiau chiu7-si7 beh lai5 mng7 goa2 ka-ki7 honnh, tan7-si7 goa2 lai5 ka7 lou7--lih, long2 lang5 ka7 goa2 kia3, goa2 long2 ti7 hia ka7 lang5 chioh-mi5 honnh, ai3 seng ka7 lang5 mng7 an2-ni.” i khah tiong-hou7 ma7 honnh."
        ],
        [
          "啊彼尾蛇講：「伊這尾蛇就是含珠不吐不升天。」啊轉來伊就來到彼溪哩，伊就共講啊，共講：「啊，蛇啊蛇啊，你擱載我過溪過，我才共你講安呢啦。」這尾蛇講：「好！」啊就共載過去，載過到這爿溪，伊就共講，講：「你，含珠不吐你才會不升天，無你食共這大尾啊呼，已經升天啊啦。啊你含珠不吐不升天。」彼尾蛇佇彼直直摔啊啦，摔摔咧摔摔咧，一粒珠，伊就吐出來[口+留]，啊摔落到底，歸个天就攏濛霧，啊彼咧人麼無法度行就著啦。啊就自安呢彼尾蛇粒珠吐出來，伊自安呢看到，喔，彼粒珠金siak siak，啊自安呢彼粒珠自安呢提咧自安呢袋袋仔，彼粒就是寶珠，彼粒通仔去進寶狀元。啊彼粒珠就袋袋仔，啊蛇就升天去啊毋，啊彼粒珠就予伊拾來袋佇袋仔。",
          "a hit be2 choa5 kong2: “i chit boe2 choa5 chiu7-si7 ham5-chiu put thou2 put seng-thian.” a tng2--lai5 i chiu7 lai5 kau3 he khe--lih, i chiu7 ka7 kong2--a, ka7 kong2: “ah, choa5 ah choa5 ah, li2 koh chai3 goa2 koe3 khe koe3, goa2 chiah ka7 li2 kong2 an2-ni lah.” chit boe2 choa5 kong2: “ho2!” a to7 ka7 chai3--koe3-khi3, chai3 koe3 kau3 chit peng5 khe, i chiu7 ka7 kong2, kong2: “li2, ham5 chiu put thou2 li2 chiah e7 put seng-thian, bo5 li2 chiah8 kah chiah toa7-boe2 ah honnh, i2-keng seng-thian ah lah. a li2 ham5-chiu put thou2 put seng-thian.” hit be2 choa5 ti7 hia tit8-tit8-siak ah lah, siak-siak leh siak-siak leh, chit8 liap8 chu, i chiu7 thou3--chhut-lai5 lioh, a siak loh8--kau3-te2, kui e5 thian to7 long2 bong5-bu7, a hit e5 lang5 ma7 bo5 hoat-tou7 kiann5 chiu7 tioh8 lah. a to7 chu7 an2-ni hit be2 choa5 liap8 chu thou3--chhut-lai5, i chu7 an2-ni khoann3 kau3, ouh, hit liap8 chu kim-siak-siak, a chu7 an2-ni hit liap8 chu chu7 an2-ni theh8 leh chu7 an2-ni te7-te7--e5, hit liap8 chiu7-si7 po2-chu, hit liap8 thang-a2 khi3 chin3 po2 chiong7-goan5. a hit liap8 chu chiu7 te7-te7-a2, a choa5 chiu7 seng-thian khi3--ah m7, a hit liap8 chiu chiu7 hou7 i khioh lai5 te7 ti7 te7-a2."
        ],
        [
          "啊擱行，行轉來到彼，啊抵好到卜共彼咧阿伯仔講，抵……抵彼查某子抵好出來，啞口彼咧啊，自安呢手提一個斗，啊狗就咧吠毋，啊伊就講：「著狗ce！」安呢，踢一个狗毋honnh？伊講：「啊，見到一個丈夫開口安呢啦！」老伯看伊講著狗ce安呢喝一聲爾，老伯就知影啊講，這是  的尪呼。啊自安呢，行到彼，伊麼是講：「安呢這咧查某子……」伊麼好額人，員外啦呼：「安呢，我這咧查某子自安呢送你做某安呢呼，啊我財產麼攏總予你安呢啦！」",
          "a koh kiann5, kiann5 tng2 lai5 kau3 hia, a tu2-ho2 kau3 beh ka7 hit e5 a-peh-a2 kong2, tu2 …… tu2 in he cha-bou2-kiann2 tu2-ho2 chhut--lai5, e2-kau2 hit e5 ah, chu7 an2-ni chhiu2 theh8 chit8 e5 tau2, a kau2 to7 teh pui7 m7, a i chiu7 kong2: “tioh8 kau2-che!” an2-ni, that chit8 e7 kau2 m7 honnh? i kong2: “a, kinn3 tioh8 chit8 e5 tiong7-hu khai-khau2 an2-ni lah!” in lau7-peh khoann3 i kong2 tioh8 kau2-che an2-ni hoah chit8 siann nia5, in lau7-peh chiu7 chai-iann2 ah kong2, che si7 in in in e5 ang honnh. a chu7 an2-ni, kiann5 kau3 hia, i ma7 si7 kong2: “an2-ni chit e5 cha-bou2-kiann2 ……” i ma7 ho2-giah8-lang5, oan5-goe7 lah honnh: “an2-ni, goa2 chit e5 cha-bou2-kiann2 chu7 an2-ni sang3 li2 choe3 bou2 an2-ni honnh, a goa2 chai5-san2 ma7 long2-chong2 hou7 li2 an2-ni lah!”"
        ],
        [
          "啊就擱行，行行行共這彼桃仔李仔這，啊伊自安呢擱共阿伯仔講，講：「啊，我有共你問喔，但是你彼桃仔李仔腳呼攏是金啦呼，啊金剋木，所以講你的桃仔李仔攏生。啊你今也彼的金呼，愛掘。」伊講：「安呢，我，這的，我麼老歲仔爾爾啦呼，啊這的桃仔李仔生我食了，這的桃仔李仔腳的金攏予你掘。」",
          "a chiu7 koh kiann5, kiann5 kiann5 kiann5 kah chia he tho5-a2 li2-a2 chia, a i chu7 an2-ni koh ka7 a-peh-a2 kong2, kong2: “a, goa2 u7 ka7 li2 mng7--ouh, tan7-si7 li2 he tho5-a2 li2-a2 kha honnh long2 si7 kim lah honnh, a kim khek bok8, sou2-i2 kong2 li2 e5 tho5-a2 li2-a2 long2 be7 sinn. a li2 chit-ma2 hit e5 kim honnh, ai3 kut8.” i kong2: “an2-ni, goa2, chia e5, goa2 ma7 lau7-hoe3-a2 nia7-nia7 lah honnh, a chia e5 tho5-a2 li2-a2 seng goa2 chiah8 be7 liau2, chia e5 tho5-a2 li2-a2 kha e5 kim long2 hou7 li2 kut8.”"
        ],
        [
          "呼，啊伊就掘足濟啊毋，啊就金仔麼足濟麼變好額人啊啦，啊有擱得到某啊，啊彼粒珠自安呢提去皇上彼進寶，啊自安呢做「進寶狀元」。安呢講：「運命天註定。」註到彼，彼都毋免問，伊就做好額人啊。安呢就到續。",
          "honnh, a i chiu7 kut8 chiok che7 ah m7, a to7 kim-a2 ma7 chiok che7 ma7 pian3 ho2-giah8-lang5 ah lah, a u7 koh tit tioh8 bou2 ah, a hit liap8 chu chu7 an2-ni theh8--khi3 hong5-siong7 hia chin3 po2, a chu7 an2-ni cho3 “chin3-po2 chiong7-goan5”. an2-ni kong2: “un7-mia7 thinn-chu3-tiann7.” chu3 kau3 hia, he to m7 bian2 mng7, i chiu7 choe3 ho2-giah8-lang5 ah. an2-ni to7 kau3 soa3."
        ]
      ],
      "篇名": "問神明的故事"
    }
  ]
}
