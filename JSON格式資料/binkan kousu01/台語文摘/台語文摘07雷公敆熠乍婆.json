{
  "作者": "張鈺齡",
  "出版年": "1993",
  "出版者": "台語文摘雜誌社",
  "文類": "民間故事",
  "書名": "台語文摘台灣囡仔古專輯",
  "書寫系統": "漢字",
  "資料": [
    {
      "段": [
        [
          "見若透風落雨个時，雷公著會出來巡視世間个儂，看是做好，亦是做歹，若是做歹，伊著隨時共伊處罰。有一工，雷公咧巡視个時，看著古井邊有一个查某儂，塊將米沖hiak4-kak4，雷公一下看真受氣，講：「一粒米，百粒汗，汝遮爾討債〈浪費〉，無好好教示一下，袂使得！」著將鐵鎚，夯予峘峘，大下撼落去，「轟！隆隆隆！」將查某儂摃死。",
          "Kian3-na7 thau3-hong loh8-hou7 e5 si5, Lui5-kong tioh8 e7 chhut lai5 sun5-si7 se3-kan e5 lang5, khoann3 in si7 cho3 ho2, iah8 si7 cho3 phainn2, na7 si7 cho3 phainn2, i tioh8 sui5-si5 ka7 i chhu2-hoat8.  U7 chit8 kang, Lui5-kong leh sun5-si7 e5 si5, khoann3 tioh8 kou2-chenn2 pinn u7 chit8 e5 cha-bou2 lang5, teh chiong bi2 chhiang5 hiak-kak , Lui5-kong chit8-e7 khoann3 chin siu7-khi3, kong2, “Chit8 liap8 bi2, pah liap8 koann7, li2 chiah-nih8 tho2-che3, bo5 ho2-ho2 ka3-si7--chit8-e7, be7 sai2--tit !”  Tioh8 chiong thih-thui5, gia5 hou7 koan5-koan5, toa7-e7 ham2--loh8-khi3, “Hong!  Long7 long7 long7!  」Chiong cha-bou2 lang5 kong3--si2."
        ],
        [
          "雷公斟酌一下看，即知影是查某儂塊洗刺瓜仔，刺瓜仔子看做是飯粒仔，煞去冤枉儂。雷公心肝誠艱苦，誠後悔。天公看著毋甘，共伊安慰講：「仙人扑鼓有時錯，跤步踏差啥儂無。」著將職个查某儂封做熠乍婆，閣賞伊一面寶鏡，賜予雷公做某。",
          "Lui5-kong chim-chiok chit8-e7 khoann3, chiah chai-iann2 si7 cha-bou2 lang5 teh se2 chhi3-koe-a2, chhi3-koe-a2 chi2 khoann3-cho3 si7 png7-liap8-a2, soah khi3 oan-ong2--lang5.  Lui5-kong sim-koann chiann5 kan-khou2, chiann5 hio7-hoe2.  Thinn-kong khoann3 tioh8 m7 kam, ka7 i an-ui3 kong2, “Sian-jin5 phah-kou2 u7-si5 chho3, kha-pou7 tah8-chha siann2-lang5 bo5.”Tioh8 chiong chit e5 cha-bou2 lang5 hong-cho3 Sih-nah8-po5, koh siunn2 i chit8 bin7 po2-kiann3, su3 hou7 Lui5-kong cho3 bou2."
        ],
        [
          "以後，雷公若鐵鎚卜撼落去進前，熠乍婆著會先提寶鏡，照予伊光！光！予雷公看駕真真真即撼落去，即袂閣冤枉儂。",
          "I2-au7, Lui5-kong na7 thih-thui5 beh ham2--loh8-khi3 chin3-cheng5, Sih-nah8-po5 tioh8 e7 seng theh8 po2-kiann3, chio3 hou7 i kng !  Kng !  Hou7 Lui5-kong khoann3 kah chin chin chin chiah ham2--loh8-khi3, chiah be7 koh oan-ong2--lang5."
        ],
        [
          "這著是未陳雷公先扑熠乍婆个原因。",
          "Che tioh8-si7 boe7 tan5 Lui5-kong seng phah Sih-nah8-po5 e5 goan5-in."
        ]
      ],
      "篇名": "雷公敆熠乍婆"
    }
  ]
}
