{
  "作者": "陳憲國",
  "出版年": "1993",
  "出版者": "台語文摘雜誌社",
  "文類": "民間故事",
  "書名": "台語文摘台灣囡仔古專輯",
  "書寫系統": "漢字",
  "資料": [
    {
      "段": [
        [
          "足早足早以前，聽講迄个時陣，雞仔、狗仔佮鹿仔攏是做伙帶佇平地个好朋友，狗个頭殼頂有一對誠媠个角，益鹿仔頭殼頂本成是無角，鹿仔定定塊欣羨狗迄對角，不時想卜共狗仔借來戴站家已个頭殼頂看眛咧，閣驚講狗仔毋借伊。",
          "Chiok cha2 chiok cha2 i2-cheng5, thiann-kong2 hit e5 si5-chun7, ke-a2, kau2-a2 kah lok8-a2 long2 si7 cho3-hoe2 toa3 ti7 penn5-te7 e5 ho2 peng5-iu2, kau2 e5 thau5-khak teng2 u7 chit8 tui3 chiann5 sui2 e5 kak , iah lok8-a2 thau5-khak teng2 pun2-chiann5 si7 bo5 kak , lok8-a2 tiann7-tiann7 teh him-sian7 kau2 hit tui3 kak , put-si5 siunn7 beh ka7 kau2-a2 chioh lai5 toa3 tiam3 ka-ki7 e5 thau5-khak teng2 khoann3-mai7 leh, koh kiann kong2 kau2-a2 m7 chioh i."
        ],
        [
          "有一工，鹿仔著去拜託雞仔，共雞公講：「汝佮狗仔卡相好，勞煩汝去共狗仔講，叫伊頭殼頂迄對角借我三工，三工後我一定還伊」。雞公起頭毋肯，毋過鹿仔一直共姑成，落尾，雞公袂堪得伊姑成，著去佮狗仔參詳。狗仔起頭嘛毋肯，雞公稠稠共伊好喙，閣再三共伊保証講三工後鹿仔角一定會還伊，無伊卜負責，煞尾，狗仔姑不將即答應伊。",
          "U7 chit8 kang, lok8-a2 tioh8 khi3 pai3-thok ke-a2, ka7 ke-kang kong2, “Li2 kah kau2-a2 khah sio-ho2, lo5-hoan5 li2 khi3 ka7 kau2-a2 kong2, kio3 i thau5-khak teng2 hit tui3 kak chioh goa2 sann kang, sann kang au7 goa2 it-teng7 heng5 i”.  Ke-kang khi2 thau5 m7 kheng2, m7-koh lok8-a2 it-tit8 ka7 kou-chiann5, loh8-boe2, ke-kang be7 kham-tit i kou-chiann5, tioh8 khi3 kah kau2-a2 chham-siong5.  Kau2-a2 khi2 thau5 ma7 m7 kheng2, ke-kang tiu5-tiu5 ka7 i ho2-chhui3, koh-chai3 sann ka7 i po2-cheng3 kong2 sann kang au7 lok8-a2 kak it-teng7 e7 heng5 i, bo5 i beh hu7-chek, soah boe2, kau2-a2 kou-put-chiong chiah tah-eng3 i."
        ],
        [
          "鹿仔借著角了後，拄著真儕朋友，攏共伊呵咾講狗仔迄對角，鬥佇伊个頭殼頂，實在比狗仔閣卡媠閣卡四配，鹿仔愈想愈hiau1pai1煞起梟雄，無想卜將角來還予狗仔，著走去樹林仔內宓起來，予狗仔佮雞公揣無。狗仔揣無鹿仔，著去揣雞公算數，雞公嘛無法度，只有走予狗仔迮，好佳哉雞仔太爻走咧，若無法予狗仔掠著著袂直啦！",
          "Lok8-a2 chioh tioh8 kak liau2-au7, tu2 tioh8 chin che7 peng5-iu2, long2 ka7 i o-lo2 kong2 kau2-a2 hit tui3 kak , tau3 ti7 i e5 thau5-khak teng2, sit8-chai7 pi2 kau2-a2 koh khah sui2 koh khah su3-phoe3, lok8-a2 ju2 siunn7 ju2 hiau-pai soah khi2 hiau-hiong5, bo5 siunn7 beh chiong kak lai5 heng5 hou7 kau2-a2, tioh8 chau2 khi3 chhiu7-na5-a2 lai7 bih--khi2-lai5, hou7 kau2-a2 kah ke-kang chhoe7 bo5.  Kau2-a2 chhoe7 bo5 lok8-a2, tioh8 khi3 chhoe7 ke-kang sng3-siau3, ke-kang ma7 bo5 hoat-tou7, chi2-u7 chau2 hou7 kau2-a2 jiok, ho2 ka-chai3 ke-a2 thai3 gau5 chau2 leh, na7 bo5 hoat hou7 kau2-a2 liah8 tioh8 tioh8 be7 tit8 lah !"
        ],
        [
          "自狗仔角無去了後，心情誠[禾+黑]，見著儂著吠，見著雞仔，無管是公个益是母个，,著卜共咬。益雞仔若看著狗仔著走，驚狗仔共咬，雞公連暗時仔塊睏，嘛袂安眠，天未光，著起來大聲喝咻講：「鹿角還狗哥 ─ ─ 噢！鹿角還狗哥 ─ ─ 噢！」益鹿仔著一直宓佇樹林仔內，毋敢閣再出來。角對鹿仔講來，雖然是真媠，毋過佇樹林內，有角佇咧，行動顛倒無利便。鹿仔雖然是極爻走無比，毋過有一擺咧走獅，角乞予樹仔椏khe5著，走袂離，煞來無命。",
          "Chu7 kau2-a2 kak bo5 khi3 liau2-au7, sim-cheng5 chiann5 bai2, kinn3 tioh8 lang5 tioh8 pui7, kinn3 tioh8 ke-a2, bo5-koan2 si7 kang--e5 iah si7 bu2--e5, tioh8 beh ka7 ka7.  Iah ke-a2 na7 khoann3 tioh8 kau2-a2 tioh8 chau2, kiann kau2-a2 ka7 ka7, ke-kang lian5 am3-si5-a2 teh khun3, ma7 be7 an-bin5, thinn boe7 kng, tioh8 khi2--lai5 toa7-siann hoat hiu kong2, “Lok8-kak heng5 kau2-ko ......ouh !  Lok8-kak heng5 kau2-ko ......ouh !”  Iah lok8-a2 tioh8 it-tit8 bih ti7 chhiu7-na5-a2 lai7, m7 kann2 koh-chai3 chhut--lai5.  Kak tui3 lok8-a2 kong2 lai5, sui-jian5 si7 chin sui2, m7-koh ti7 chhiu7-na5 lai7, u7 kak ti7--leh, heng5-tong7 tian-to3 bo5 li7-pian7.  Lok8-a2 sui-jian5 si7 kek8 gau5 chau2 bo5 pi2, m7-koh u7 chit8 pai2 leh chau2-sai, kak khi3 hou7 chhiu7-a2 oe khe5--tioh8, chau2 be7 li7, soah lai5 bo5-mia7."
        ]
      ],
      "篇名": "鹿角還狗哥"
    }
  ]
}
