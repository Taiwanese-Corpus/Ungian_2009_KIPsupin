{
  "作者": "洪惟仁",
  "出版年": "1993",
  "出版者": "台語文摘雜誌社",
  "文類": "民間故事",
  "書名": "台語文摘台灣囡仔古專輯",
  "書寫系統": "漢字",
  "資料": [
    {
      "段": [
        [
          "古早古早，有一个老阿伯，伊有三个查某囝。大查某囝叫「米篩面个」，二查某囝叫做「鴨卵面个」，三查某囝叫「雞卵面个」，三个查某囝攏真愛媠。阿伯也真疼職三个查某囝，所以每日攏去野外挽媠花予伊个查某囝插塊頭鬃。伊个查某囝嘛攏真歡喜。",
          "Kou2-cha2 kou2-cha2, u7 chit8 e5 lau7 a-peh, i u7 sann e5 cha-bou2-kiann2.  Toa7 cha-bou2-kiann2 kio3 “Bi2-thai-bin7--e5”, ji7 cha-bou2-kiann2 kio3-cho3 “Ah-nng7-bin7--e5”, sann cha-bou2-kiann2 kio3 “Ke-nng7-bin7--e5”, in sann e5 cha-bou2-kiann2 long2 chin ai3-sui2.  A-peh--a chin thiann3 chit sann e5 cha-bou2-kiann2, sou2-i2 mui2 jit8 long2 khi3 ia2-goa7 ban2 sui2-hoe hou7 i e5 cha-bou2-kiann2 chhah teh thau5-chang.  I e5 cha-bou2-kiann2 ma7 long2 chin hoann-hi2."
        ],
        [
          "有一日，阿伯也閣來開著滿山好花个野外咧挽花。忽然間聽著儂咧共叫：",
          "U7 chit8 jit8, a-peh--a koh lai5 kau3 khui tioh8 moa2-soann ho2 hoe e5 ia2-goa7 leh ban2-hoe.  Hut-jian5 kan thiann tioh8 lang5 leh ka7 kio3:"
        ],
        [
          "「阿伯也！阿伯也！」",
          "“A-peh--a !  A-peh--a !”"
        ],
        [
          "伊越頭一下看，看著一位緣投囡仔徛佇伊个尻脊後，身穿白長衫，滿面笑容。阿伯也依員好喙講：「爻早！爻早！」",
          "I oat8-thau5 chit8-e7 khoann3, khoann3 tioh8 chit8 ui7 ian5-tau5 gin2-a2 khia7 ti7 i e5 kha-chiah-au7, sin chheng7 peh8 tng5-sann, moa2-bin7 chhio3-iong5.  A-peh--a iu5-goan5 ho2-chhui3 kong2, “Gau5-cha2 !  Gau5-cha2 !”"
        ],
        [
          "美男子紲落去問講：「阿伯也！最近汝逐日來遮挽花是卜創啥？」",
          "Bi2 lam5-chu2 soa3--loh8-khi3 mng7 kong2, “A-peh--a !  Choe3-kin7 li2 tak8 jit8 lai5 chia ban2-hoe si7 beh chhong3 siann2 ?”"
        ],
        [
          "「是卜予阮查某囝插啦。我有三个查某囝，攏真愛媠。",
          "“Si7 beh hou7 goan2 cha-bou2-kiann2 chhah lah.  Goa2 u7 sann e5 cha-bou2-kiann2, in long2 chin ai3-sui2."
        ],
        [
          "「胡？汝有三个查某囝？幾歲矣」",
          "“Ouh？Li2 u7 sann e5 cha-bou2-kiann2 ?  Kui2 hoe3 ah”"
        ],
        [
          "「攏大儂矣。」",
          "“Long2 toa7 lang5 ah.”"
        ],
        [
          "「按呢真好，汝知影我是啥儂否？」",
          "“An2-ne chin ho2, li2 chai-iann2 goa2 si7 siann2-lang5--bouh ?”"
        ],
        [
          "「汝是﹒﹒﹒﹒﹒﹒﹒﹒？」",
          "“Li2 si7 ...... ?”"
        ],
        [
          "「我是蛇郎君，職搭著是我个管界啦。」",
          "“Goa2 si7 Choa5-long5-kun, chit tah tioh8-si7 goa2 e5 koan2-kai3 lah.”"
        ],
        [
          "「嗄？蛇郎君？」",
          "“Annh ?  Choa5-long5-kun ?”"
        ],
        [
          "「是啦，遮个蛇全部屬我統治，所以儂叫我蛇郎君啦。」",
          "“Si7 lah, chia e5 choa5 choan5-pou7 siok8 goa2 thong2-ti7, sou2-i2 lang5 kio3 goa2 Choa5-long5-kun lah.”"
        ],
        [
          "「噢，失敬，失敬，拜見大王。」阿伯也聽著趕緊仆落去塗跤拜。",
          "“Ouh, sit-keng3, sit-keng3, pai3-kian3 tai7-ong5.” A-peh--a thiann--tioh8 koann2-kin2 phak loh8 khi3 thou5-kha pai3."
        ],
        [
          "「免禮，免禮！」蛇郎君趕緊偃落去共阿伯也牽起來，講：「應該是我共汝拜即著啦。」",
          "“Bian2-le2, bian2-le2 !”  Choa5-long5-kun koann2-kin2 ann3 loh8 khi3 ka7 a-peh--a khan--khi2-lai5, kong2, “eng3-kai si7 goa2 ka7 li2 pai3 chiah tioh8 lah.”"
        ],
        [
          "「這是按怎講？」阿伯也聽一下驚一趒。",
          "“Che si7 an3-choann2 kong2 ?” A-peh--a thiann chit8-e7 kiann chit8-tio5."
        ],
        [
          "「因為我想卜娶恁公主來做我王后，請受小婿一拜。」",
          "“In-ui7 goa2 siunn7 beh chhoa7 lin2 kong-chu2 lai5 cho3 goa2 ong5-hio7, chhiann2 siu7 sio2-sai3 it pai3.”"
        ],
        [
          "「這﹒﹒﹒這卜塔會使得﹒﹒﹒啥麼都攏好講，干碓職項袂使得啦。」",
          "“Che......Che beh thah e7 sai2-tit......Siann2-mih to long2 ho2 kong2, kan-ta chit hang7 be7 sai2--tit lah.”"
        ],
        [
          "阿伯也緊張駕喋喋突突。蛇郎君聽著怒氣沖天，即時對腰裡抽出一枝白皙皙个劍，指著阿伯也个嚨喉講：「袂使得？啥儂講袂使得？」",
          "A-peh--a kin2-tiunn kah thih8-thih8 thuh8-thuh8.  Choa5-long5-kun thiann--tioh8 nou7 khi3 chhiong-thian, chek-si5 tui3 io--nih8 thiu chhut chit8 ki peh8 siak-siak e5 kiam3, chi2 tioh8 a-peh--a e5 na5-au5 kong2, “Be7 sai2--tit ?  Siann2-lang5 kong2 be7 sai2--tit ?”"
        ],
        [
          "阿伯也知影無法度，只好抌頭答應。蛇郎君收劍入鞘，跪落塗拜講：「多謝岳父大人。」",
          "A-peh--a chai-iann2 bo5 hoat-tou7, chi2-ho2 tom3-thau5 tah-eng3.  Choa5-long5-kun siu kiam3 jip8 sio3, kui7 loh8 thou5 pai3 kong2, “To-sia7 gak8-hu7 tai7-jin5.”"
        ],
        [
          "然後唯指頭仔剝一踦手指講：「三日後我會來去娶親。這是捾定禮。」",
          "Jian5-au7 ui3 cheng2-thau5-a2 pak chit8 kha chhiu2-chi2 kong2, “Sann jit8-au7 goa2 e7 lai5-khi3 chhoa7-chhin.  Che si7 koann7-tiann7 le2.”"
        ],
        [
          "阿伯也轉去厝了後，一直悶悶不樂。想著三日後蛇郎君卜娶親个代誌，愈想愈煩惱。煩惱駕飯都食袂落去。",
          "A-peh--a tng2 khi3 chhu3 liau2-au7, it-tit8 bun7-bun7 put-lok8.  Siunn7 tioh8 sann jit8-au7 Choa5-long5-kun beh chhoa7-chhin e5 tai7-chi3, ju2 siunn7 ju2 hoan5-lo2.  Hoan5-lo2 kah png7 to chiah8 be7 loh8--khi3."
        ],
        [
          "伊个查某囝想講：「奇怪，阿爸逐日轉來攏真歡喜，今旦日是按怎塔按呢面憂面結？」",
          "I e5 cha-bou2-kiann2 siunn7 kong2, “Ki5-koai3, a-pa tak8 jit8 tng2--lai5 long2 chin hoann-hi2, kin-na2-jit8 si7 an3-choann2 thah an2-ne bin7-iu bin7-kat ?”"
        ],
        [
          "袂堪得查某囝習習問，阿伯也即將今旦日个代誌拆白講明予逐家聽。",
          "Be7 kham-tit cha-bou2-kiann2 chiap8-chiap8 mng7, a-peh--a chiah chiong kin-na2-jit8 e5 tai7-chi3 thiah-peh8 kong2-beng5 hou7 tak8-ke thiann."
        ],
        [
          "職馬換三个查某囝開始煩惱咯，逐家攏袂講話。",
          "Chit-ma2 oann7 sann e5 cha-bou2-kiann2 khai-si2 hoan5-lo2 louh, tak8-ke long2 be7 kong2-oe7."
        ],
        [
          "尾矣，阿伯也即對大查某囝哀求講：「米篩面个，汝是上大漢个，應該先嫁，汝去嫁予蛇郎君好否？」",
          "Kau3 boe2 ah, a-peh--a chiah tui3 toa7 cha-bou2-kiann2 ai-kiu5 kong2, “Bi2-thai-bin7--e5, li2 si7 siong7 toa7-han3 e5, eng3-kai seng ke3, li2 khi3 ke3 hou7 Choa5-long5-kun ho2--bouh ?”"
        ],
        [
          "「毋啦！」米篩面个挽挽掣掣講：「若卜叫我嫁予一尾蛇，卡輸阿爸汝去予蛇郎君刣死。」",
          "“M7 lah !”  Bi2-thai-bin7--e5 ban2 ban2 chhoah chhoah kong2, “na7 beh kio3 goa2 ke3 hou7 chit8 boe2 choa5, khah su a-pa li2 khi3 hou7 Choa5-long5-kun thai5--si2.”"
        ],
        [
          "聽著大查某囝講話遮爾不孝，阿伯也真艱苦心，目屎大粒大粒輾落來。",
          "Thiann tioh8 toa7 cha-bou2-kiann2 kong2-oe7 chiah-nih8 put-hau3, a-peh--a chin kan-khou2 sim, bak8-sai2 toa7 liap8 toa7 liap8 lian3--loh8-lai5."
        ],
        [
          "「益無，鴨卵面个，汝去好否？」",
          "“Iah bo5, ah-nng7-bin7--e5, li2 khi3 ho2--bouh ?”"
        ],
        [
          "二查某囝假施妮，著講：「儂我夭閣卜奉待汝視大儂咧，阮無想卜嫁啦。」",
          "Ji7 cha-bou2-kiann2 ke2 sai-nai, tioh8 kong2, “Lang5 goa2 iau2 koh beh hong7-thai7 li2 si7-toa7 lang5 leh, goan2 bo5 siunn7 beh ke3 lah.”"
        ],
        [
          "益無，毋著愛叫三查某囝去咯？但是三查某囝即拄十五歲但但，夭閣細漢，閣是伊上疼痛个查某囝，塔甘叫伊去嫁予蛇郎君呢？",
          "Iah bo5, m7 tioh8-ai3 kio3 sann cha-bou2-kiann2 khi3 louh ?  Tan7-si7 sann cha-bou2-kiann2 chiah tu2 chap8-gou7 hoe3 nia7-nia7, iau2 koh se3-han3, koh si7 i siong7 thiann3-thang3 e5 cha-bou2-kiann2, thah kam kio3 i khi3 ke3 hou7 Choa5-long5-kun neh ?"
        ],
        [
          "阿伯也目屎含咧，講：「雞卵面个夭細漢，我想無法得，無我來去予蛇郎君刣死喏。」",
          "A-peh--a bak8-sai2 kam5 leh, kong2, “Ke-nng7-bin7--e5 iau2 se3-han3, goa2 siunn7 bo5 hoat--tit, bo5 goa2 lai5-khi3 hou7 Choa5-long5-kun thai5--si2 nouh.”"
        ],
        [
          "三查某囝上有孝，聽著阿爸按呢講，心肝亦真艱苦，著講：「阿爸，汝免煩惱，時時當，蛇郎君無一定是咧講傸笑个；若真正來，我即來去嫁伊好啦。緊食，趁燒，菜若冷去著歹食呢！」",
          "Sann cha-bou2-kiann2 siong7 iu2-hau3, thiann tioh8 a-pa an2-ne kong2, sim-koann iah8 chin kan-khou2, tioh8 kong2, “A-pa, li2 bian2 hoan5-lo2, si5-kau3 si5-tng, Choa5-long5-kun bo5 it-teng7 si7 leh kong2 sng2-chhio3 e5; na7 chin-chiann3 lai5, goa2 chiah lai5-khi3 ke3 i ho2 lah.  Kin2 chiah8, than3 sio, chhai3 na7 leng2--khi3 tioh8 phainn2-chiah8 neh !”"
        ],
        [
          "時間過著真緊，三日一目[目+聶]著矣，迄日透早天即光，著聽見鼓吹聲漸漸近，逐家知影是蛇郎君卜來娶親，每一个儂心情攏無共款。大查某囝佮二查某囝是咧佳哉免去嫁予蛇郎君；阿伯也是毋甘上有孝个細漢查某囝卜去嫁予蛇郎君；三查某囝是一面亦歡喜一面閣悲傷。歡喜是歡喜講阿爸毋免去予蛇郎君刣死，悲傷是悲傷講這一去毋知有通閣佮阿爸阿姊見面否？",
          "Si5-kan koe3 tioh8 chin kin2, sann jit8 chit8-bak8-nih tioh8 kau3 ah, hit jit8 thau3-cha2 thinn chiah kng, tioh8 thiann-kinn3 kou2-chhoe siann chiam7-chiam7 kin7, tak8-ke chai-iann2 si7 Choa5-long5-kun beh lai5 chhoa7-chhin, mui2 chit8 e5 lang5 sim-cheng5 long2 bo5 kang7-khoan2.  Toa7 cha-bou2-kiann2 kah ji7 cha-bou2-kiann2 si7 leh ka-chai3 bian2 khi3 ke3 hou7 Choa5-long5-kun; a-peh--a si7 m7 kam siong7 iu2-hau3 e5 se3-han3 cha-bou2-kiann2 beh khi3 ke3 hou7 Choa5-long5-kun; sann cha-bou2-kiann2 si7 chit8 bin7 iah8 hoann-hi2 chit8 bin7 koh pi-siong.  Hoann-hi2 si7 hoann-hi2 kong2 a-pa m7 bian2 khi3 hou7 Choa5-long5-kun thai5--si2, pi-siong si7 pi-siong kong2 che chit8 khi3 M7 chai u7-thong koh kah a-pa a-che2 in kinn3-bin7--bouh ?"
        ],
        [
          "當然上歡喜是蛇郎君咯。蛇郎君看著新娘遮爾媠，滿面春風，喜氣洋洋，歡喜駕話都講袂出來。",
          "Tong-jian5 siong7 hoann-hi2 si7 Choa5-long5-kun louh.  Choa5-long5-kun khoann3 tioh8 sin-niu5 chiah-nih8 sui2, moa2-bin7 chhun-hong, hi2-khi3-iong5-iong5, hoann-hi2 kah oe7 to kong2 be7 chhut--lai5."
        ],
        [
          "拜過岳父大人了後，蛇郎君著送新娘上轎。翻頭共丈儂爸講：「阮帶佇職條路个盡尾」蛇郎君手指著東爿迄條小路講：「恁若卜揣阮，請恁捾職踦籃仔，籃仔底囥桂花，沿路行，花沿路掖，行半路，著會看見一尾大錦蛇出來共恁[毛^火]路，恁若看著伊，毋免驚，綴伊行無路，著會看見一個石門，門斗頂有寫兩字『蛇宮』，彼著是阮兜，恁只要大聲喝講：『開門，開門，緊開門，我是某某儂卜見蛇郎君』，門著家自會開開。迄當時自然有儂來迎接恁。」",
          "Pai3 koe3 gak8-hu7 tai7-jin5 liau2-au7, Choa5-long5-kun tioh8 sang3 sin-niu5 siong7 kio7.  Hoan-thau5 ka7 tiunn7-lang5-pa5 kong2, “Goan2 toa3 ti7 chit tiau5 lou7 e5 chin7-boe2.” Choa5-long5-kun chhiu2-chi2 tioh8 tang-peng5 hit tiau5 sio2 lou7 kong2, “Lin2 na7 beh chhoe7 goan2, chhiann2 lin2 koann7 chit kha na5-a2, na5-a2 te2 khng3 kui3-hoe, ian5-lou7 kiann5, hoe ian5-lou7 ia7, kiann5 kau3 poann3-lou7, tioh8 e7 khoann3-kinn3 chit8 boe2 toa7 kim2-choa5 chhut lai5 ka7 lin2 chhoa7-lou7, lin2 na7 khoann3 tioh8 i, m7 bian2 kiann, toe3 i kiann5 kau3 bo5 lou7, tioh8 e7 khoann3-kinn3 chit8 e5 chioh8-mng5, mng5-tau2 teng2 u7 sia2 nng7 ji7 “Choa5-kiong”, he tioh8-si7 goan2 tau, lin2 chi2-iau3 toa7-siann hoah kong2, “khui-mng5, khui-mng5, kin2 khui-mng5, goa2 si7 bou2-bou2 lang5 beh kinn3 Choa5-long5-kun”, mng5 tioh8 ka-ti7 e7 khui khui.  Hit tong-si5 chu7-jian5 u7 lang5 lai5 geng5-chiap lin2.”"
        ],
        [
          "蛇郎君講了，隨時著騎馬護送花轎轉去矣。阿伯也徛帶門口看心肝仔查某囝坐著新娘轎沿路去沿路哭，一陣儂沿路歕吹沿路跳，愈行愈遠，心肝那親像刀咧割共一款。",
          "Choa5-long5-kun kong2-liau2, sui5-si5 tioh8 khia5-be2 hou7-sang3 hoe-kio7 tng2--khi3 ah.  A-peh--a khia7 toa3 mng5-khau2 khoann3 sim-koann-a2 cha-bou2-kiann2 che7 tioh8 sin-niu5 kio7 ian5-lou7 khi3 ian5-lou7 khau3, chit8 tin7 lang5 ian5-lou7 pun5-chhoe ian5-lou7 thiau3, ju2 kiann5 ju2 hng5, sim-koann na2 chhin-chhiunn7 to leh koah ka7 chit8 khoan2."
        ],
        [
          "自從第三查某囝嫁出了後，阿伯也逐日都咧掛心。毋知雞卵面个有幸福否？伊到底是咧過啥麼款个日子呢？實在袂放心啦。所以日日都想卜去共伊看眛。",
          "Chu7-chiong5 te7 sann cha-bou2-kiann2 ke3 chhut liau2-au7, a-peh--a tak8 jit8 to leh koa3-sim.  M7 chai ke-nng7-bin7--e5 u7 heng7-hok--bouh ?  I tau3-te2 si7 leh koe3 siann2-mih khoan2 e5 jit8-chi2 neh ?  Sit8-chai7 be7 hong3-sim lah.  Sou2-i2 jit8 jit8 to siunn7 beh khi3 ka7 i khoann3-mai7."
        ],
        [
          "有一日，阿伯也真正去挽真儕桂花，囥帶籃仔底，順著蛇郎君手指迄條路行去。沿路行，沿路掖花。",
          "U7 chit8 jit8, a-peh--a chin-chiann3 khi3 ban2 chin che7 kui3-hoe, khng3 toa3 na5-a2 te2, sun7 tioh8 Choa5-long5-kun chhiu2-chi2 hit tiau5 lou7 kiann5 khi3.  Ian5-lou7 kiann5, ian5-lou7 ia7 hoe."
        ],
        [
          "行半路，真正有一尾大錦蛇出現，阿伯也驚一趒，籃仔放咧，起跤著走。",
          "Kiann5 kau3 poann3-lou7, chin-chiann3 u7 chit8 boe2 toa7 kim2-choa5 chhut-hian7, a-peh--a kiann chit8-tio5, na5-a2 pang3 leh, khi2-kha tioh8 chau2."
        ],
        [
          "但是聽著錦蛇共伊喝講：「親家免驚，我是蛇郎君阿叔，鼻著桂花芳，我知影是汝卜來。我是卜來[毛^火]汝去蛇宮个啦。」",
          "Tan7-si7 thiann tioh8 kim2-choa5 ka7 i hoah kong2, “Chhin-ke bian2 kiann, goa2 si7 Choa5-long5-kun in a-chek, phinn7 tioh8 kui3-hoe phang, goa2 chai-iann2 si7 li2 beh lai5.  Goa2 si7 beh lai5 chhoa7 li2 khi3 choa5-kiong e5 lah.”"
        ],
        [
          "「嗄，多謝，多謝汝來[毛^火]路。」",
          "“Ann9, to-sia7, to-sia7 li2 lai5 chhoa7-lou7.”"
        ],
        [
          "「請綴我來。」",
          "“Chhiann2 toe3 goa2 lai5.”"
        ],
        [
          "阿伯也綴大錦蛇直直行。大錦蛇趖著真緊，半行半走，一時仔久著路尾，果然看著一个大石門，門斗頂刻兩字「蛇宮」。",
          "A-peh--a toe3 toa7 kim2-choa5 tit8-tit8 kiann5.  Toa7 kim2-choa5 so5 tioh8 chin kin2, poann3-kiann5 poann3-chau2, chit8-si5-a2 ku2 tioh8 kau3 lou7 boe2, ko2-jian5 khoann3 tioh8 chit8 e5 toa7 chioh8-mng5, mng5-tau2 teng2 khek nng7 ji7 “Choa5-kiong”."
        ],
        [
          "阿伯也想起蛇郎君共伊交待个話，著大聲咻講：「開門！緊開門！我是蛇郎君个丈儂，卜見蛇郎君。」",
          "A-peh--a siunn7 khi2 Choa5-long5-kun ka7 i kau-tai3 e5 oe7, tioh8 toa7-siann hiu kong2, “Khui-mng5 !  Kin2 khui-mng5 !  Goa2 si7 Choa5-long5-kun e5 tiunn7-lang5, beh kinn3 Choa5-long5-kun.”"
        ],
        [
          "門真正隴隴隴隴著開開矣。",
          "Mng5 chin-chiann3 long3 long3 long3 long3 tioh8 khui khui ah."
        ],
        [
          "阿伯也行入去門內，隨時著鼻著一陣芳味。夯頭一下看，看見一羣足媠足媠个宮女出現佇伊个面前，卜來共阿伯也迎接。阿伯也綴宮女行入內殿，沿路看著一間過一間个宮殿，攏是雕樑畫棟，真誠媠；花園四界都開著奇花異草，宛然是想都毋捌想過个仙境。",
          "A-peh--a kiann5 jip8 khi3 mng5 lai7, sui5-si5 tioh8 phinn7 tioh8 chit8 tin7 phang-bi7.  Gia5-thau5 chit8-e7 khoann3, khoann3-kinn3 chit8 kun5 chiok sui2 chiok sui2 e5 kiong-li2 chhut-hian7 ti7 i e5 bin7-cheng5, beh lai5 ka7 a-peh--a geng5-chiap.  A-peh--a toe3 kiong-li2 kiann5 jip8 lai7-tian7, ian5-lou7 khoann3 tioh8 chit8 keng koe3 chit8 keng e5 kiong-tian7, long2 si7 tiau-liang5 hoa7-tong3, chin chiann5 sui2; hoe-hng5 si3-ke3 to khui tioh8 ki5-hoe inn7-chhau2, oan2-jian5 si7 siunn7 to m7 bat siunn7--koe3 e5 sian-keng2."
        ],
        [
          "父仔囝相見，阿伯也佮三查某囝攏非常歡喜。聽講兩翁仔某攏過著幸福个日子，伊亦即放心。",
          "Pe7-a2-kiann2 sio-kinn3, a-peh--a kah sann cha-bou2-kiann2 long2 hui-siong5 hoann-hi2.  Thiann-kong2 nng7 ang-a2-bou2 long2 koe3 tioh8 heng7-hok e5 jit8-chi2, i iah8 chiah hong3-sim."
        ],
        [
          "蛇郎君亦誠有孝，對丈儂款待駕真周至。逐日都僎真儕山珍海味來請伊，閣叫宮女唱歌、跳蛇舞予伊欣賞。",
          "Choa5-long5-kun iah8 chiann5 iu2-hau3, tui3 tiunn7-lang5 khoan2-thai7 kah chin chiu-chi3.  Tak8 jit8 to chhoan5 chin che7 san-tin hai2-bi7 lai5 chhiann2 i, koh kio3 kiong-li2 chhiunn3-koa, thiau3 choa5-bu2 hou7 i him-siong2."
        ],
        [
          "遐个腥臊攏是阿伯也毋捌食過个好料，遐个歌舞也是阿伯也食駕即老都毋捌看過个曲藝。",
          "Hiah e5 chhenn-chhau long2 si7 a-peh--a m7 bat chiah8 koe3 e5 ho2-liau7, hiah e5 koa-bu2 ia7 si7 a-peh--a chiah8 kah chiah lau7 to m7 bat khoann3--koe3 e5 khek-ge7."
        ],
        [
          "阿伯也逐日都過著快樂个日子，歡喜駕袂記得想卜轉去。經過七日，阿伯也想著厝裡益有兩個查某囝咧等伊，無趕緊轉去，驚煩惱，所以趕緊共囝婿、查某囝相辭，轉去兜。",
          "A-peh--a tak8 jit8 to koe3 tioh8 khoai3-lok8 e5 jit8-chi2, hoann-hi2 kah be7 ki3--tit siunn7 beh tng2--khi3.  Keng-koe3 chhit jit8, a-peh--a siunn7 tioh8 chhu3--nih8 iah u7 nng7 e5 cha-bou2-kiann2 leh tan2 i, bo5 koann2-kin2 tng2--khi3, kiann in hoan5-lo2, sou2-i2 koann2-kin2 ka7 kiann2-sai3, cha-bou2-kiann2 sio-si5, tng2 khi3 in tau."
        ],
        [
          "阿伯也轉去厝，照實在將一切个經過，厝是雕樑畫棟食是山珍海味，閣有宮女唱歌、跳舞……予伊看，講駕兩儂足欣羨。",
          "A-peh--a tng2 khi3 chhu3, chiau3 sit8-chai7 chiong it-chhe3 e5 keng-koe3, chhu3 si7 tiau-liang5 hoa7-tong3 chiah8 si7 san-tin hai2-bi7, koh u7 kiong-li2 chhiunn3-koa, thiau3-bu2……hou7 i khoann3, kong2 kah nng7 lang5 chiok him-sian7."
        ],
        [
          "大查某囝米篩面个即時著想卜去蛇宮，看到底三小妹是毋是真正過著職款神仙个生活。",
          "Toa7 cha-bou2-kiann2 bi2-thai-bin7--e5 chek-si5 tioh8 siunn7 beh khi3 choa5-kiong, khoann3 tau3-te2 sann sio2-moe7 si7 m7 si7 chin-chiann3 koe3 tioh8 chit khoan2 sin5-sian e5 seng-oah8."
        ],
        [
          "米篩面个，照阿爸共伊教个方法，正實來蛇宮，看著蛇宮遮爾媠，差一點仔著咻出聲。",
          "Bi2-thai-bin7--e5, chiau3 a-pa ka7 i ka3 e5 hong-hoat, chiann3-sit8 lai5 kau3 choa5-kiong, khoann3 tioh8 choa5-kiong chiah-nih8 sui2, chha chit8-tiam2-a2 tioh8 hiu chhut-siann."
        ],
        [
          "三小妹看著大姊當然嘛真歡喜，所以伊依員像招待阿爸共一款來招待大姊。",
          "Sann sio2-moe7 khoann3 tioh8 toa7-che2 tong-jian5 ma7 chin hoann-hi2, sou2-i2 i iu5-goan5 chhiunn7 chiau-thai7 a-pa ka7 chit8 khoan2 lai5 chiau-thai7 toa7-che2."
        ],
        [
          "但是米篩面个無感謝無打緊，煞顛倒起歹心。伊想講：「阿爸本來是想卜將我嫁予蛇郎君个，若毋是汝共我搶去，今旦日我嘛有通坐職隻王后个交椅。汝愛還我。」",
          "Tan7-si7 bi2-thai-bin7--e5 bo5 kam2-sia7 bo5--tann2-kin2, soah tian-to3 khi2 phainn2-sim.  I siunn7 kong2, “A-pa pun2-lai5 si7 siunn7 beh chiong goa2 ke3 hou7 Choa5-long5-kun e5, na7 m7 si7 li2 ka7 goa2 chhiunn2--khi3, kin-na2-jit8 goa2 ma7 u7-thong che7-chit chiah ong5-hio7 e5 kau-i2.  Li2 ai3 heng5 goa2.”"
        ],
        [
          "有一日，米篩面个共三小妹講：「小妹，汝个衫實在足媠个呢！汝个真珠旆鍊佮璇石手指是無塊取个呢！兮，借我穿看眛咧好否？我穿起來有媠益無……好否啦？」",
          "U7 chit8 jit8, bi2-thai-bin7--e5 ka7 sann sio2-moe7 kong2, “Sio2-moe7, li2 e5 sann sit8-chai7 chiok sui2 e5 neh !  Li2 e5 chin-chu phoah8-loai7 kah soan7-chioh8 chhiu2-chi2 si7 bo5 te3 chhu2 e5 neh !  He7, chioh goa2 chheng7 khoann3-mai7 leh ho2--bouh ?  Goa2 chheng7--khi2-lai5 u7 sui2 iah bo5……ho2--bouh lah ?”"
        ],
        [
          "雞卵面个真條直，真正挈家自上媠个衫出來予大姊穿，提上好個旆鍊佮手指來予大姊掛。",
          "Ke-nng7-bin7--e5 chin tiau5-tit8, chin-chiann3 theh8 ka-ti7 siong7 sui2 e5 sann chhut lai5 hou7 toa7-che2 chheng7, theh8 siong7 ho2 e5 phoah8-loai7 kah chhiu2-chi2 lai5 hou7 toa7-che2 koa3."
        ],
        [
          "米篩面个打扮好煞，講：「來去，佮我來去鼓井，照看我有媠否。」",
          "Bi2-thai-bin7--e5 tann2-pan7 ho2 soah, kong2, “Lai5-khi3, kah goa2 lai5-khi3 kou2-chenn2, chiau3 khoann3 goa2 u7 sui2--bouh.”"
        ],
        [
          "雞卵面个聽大姊个話，正實[毛^火]大姊去鼓井照鏡，兩儂歡歡喜喜咧看鼓井个影。",
          "Ke-nng7-bin7--e5 thiann toa7-che2 e5 oe7, chiann3-sit8 chhoa7 toa7-che2 khi3 kou2-chenn2 chiau3-kiann3, nng7 lang5 hoann-hoann hi2-hi2 leh khoann3 kou2-chenn2 e5 iann2."
        ],
        [
          "雞卵面个呵咾講：「阿姊實在真媠呢！汝妝按呢，若來假做我，蛇郎君一定料叫是我呢！」",
          "Ke-nng7-bin7--e5 o-lo2 kong2, “A-che2 sit8-chai7 chin sui2 neh !  Li2 chng an2-ne, na7 lai5 ke2 cho3 goa2, Choa5-long5-kun it-teng7 liau7-kio3 si7 goa2 neh !”"
        ],
        [
          "「敢有影？」",
          "“Kann2 u7-iann2 ?”"
        ],
        [
          "「有影啦。」",
          "“U7-iann2 lah.”"
        ],
        [
          "米篩面个起奸臣仔笑，講：「若真正按呢，上蓋好！」",
          "Bi2-thai-bin7--e5 khi2 kan-sin5-a2-chhio3, kong2, “na7 chin-chiann3 an2-ne, siong7-kai3 ho2 !”"
        ],
        [
          "話講益未合喙，米篩面个一下著將小妹共撦落去鼓井底，閣抈一粒大石頭鼓揕落去，即聽著幾聲仔「救命噢！救命噢！」王后著沈落去水底，無看見儂影。",
          "Oe7 kong2 iah-boe7 hap8-chhui3, bi2-thai-bin7--e5 chit8-e7 tioh8 chiong sio2-moe7 ka7 chhia loh8 khi3 kou2-chenn2 te2, koh mouh chit8 liap8 toa7 chioh8-thau5-kou2 tim3--loh8-khi3, chiah thiann tioh8 kui2 siann-a2 “Kiu3-mia7 ouh !  Kiu3-mia7 ouh !”  Ong5-hio7 tioh8 tim5 loh8 khi3 chui2-te2, bo5 khoann3-kinn3 lang5-iann2."
        ],
        [
          "米篩面个假哭，哭去揣蛇郎君：「是阿姊用毒藥仔共我毒，我毋即予伊毒一下變遮爾[禾+黑]！」",
          "Bi2-thai-bin7--e5 ke2 khau3, khau3 khi3 chhoe7 Choa5-long5-kun, “Si7 a-che2 iong7 tok8-ioh8-a2 ka7 goa2 tok8, goa2 M7-chiah hou7 i tok8 chit8-e7 pian3 chiah-nih8 bai2 !”"
        ],
        [
          "蛇郎君講：「益伊儂呢？」",
          "Choa5-long5-kun kong2, “Iah i lang5 neh ?”"
        ],
        [
          "「偷走轉去矣啦。」",
          "“Thau-chau2--tng2-khi3 ah lah.”"
        ],
        [
          "蛇郎君半信半疑，毋知影伊講个是真益是假？",
          "Choa5-long5-kun poann3-sin3 poann3-gi5, m7 chai-iann2 i kong2 e5 si7 chin iah si7 ke2 ?"
        ],
        [
          "有一日奴才仔去鼓井上水，鼓井蓋一下開﹒開，忽然間對鼓井底飛出一隻白翎鷥，哮講：「歹心烏漉肚，害死小妹假王后。﹒﹒﹒﹒﹒﹒﹒歹心烏漉肚，害死小妹假王后。」",
          "U7 chit8 jit8 lou5-chai5-a2 khi3 kou2-chenn2 siong7 chui2, kou2-chenn2 kai3 chit8-e7 khui ﹒Khui, hut-jian5 kan tui3 kou2-chenn2 te2 poe chhut chit8 chiah peh8-leng5-si, hau2 kong2, “Phainn2-sim ou-lok-tou7, hai7 si2 sio2-moe7 ke2 ong5-hio7. ......Phainn2-sim ou-lok-tou7, hai7 si2 sio2-moe7 ke2 ong5-hio7.”"
        ],
        [
          "白翎鷥四界哮，哮駕全蛇宮个儂攏有聽見。假王后真受氣，著命令弓箭手將白翎鷥共射落來。擲落去溪仔底。",
          "Peh8-leng5-si si3-ke3 hau2, hau2 kah choan5 choa5-kiong e5 lang5 long2 u7 thiann--kinn3.  Ke2 ong5-hio7 chin siu7-khi3, tioh8 beng7-leng7 kiong-chinn3 chhiu2 chiong peh8-leng5-si ka7 sia7--loh8-lai5.  Tan3 loh8 khi3 khe-a2 te2."
        ],
        [
          "真奇怪白翎鷥輾落去溪仔底了後，忽然間煞變做一蕊白蓮花。白蓮花順溪流去，流真遠个一个溪仔墘，磕帶石頭縫，拄好有一个老阿婆也帶遐咧洗衫。",
          "Chin ki5-koai3 peh8-leng5-si lian3--loh8-khi3 khe-a2 te2 liau2-au7, hut-jian5 kan soah pian3 cho3 chit8 lui2 peh8 lian5-hoe.  Peh8 lian5-hoe sun7 khe lau5--khi3, lau5 kau3 chin hng5 e5 chit8 e5 khe-a2 kinn5, khah8 toa3 chioh8-thau5 phang7, tu2-ho2 u7 chit8 e5 lau7 a-po5--a2 toa3 hiah leh se2-sann."
        ],
        [
          "「咦！塔有一蕊蓮花即媠，共挽轉來去插花矸喏。」",
          "“I9 !  Thah u7 chit8 lui2 lian5-hoe chiah sui2, ka7 ban2 tng2 lai5-khi3 chhah hoe-kan nouh.”"
        ],
        [
          "阿婆將白蓮花卻轉去兜，著去埕裡披杉。等伊入廳來个時，煞揣無花。原來職蕊花已經變做一个媠查某，踞佇壁邊咧哭。阿婆看著毋甘，倚來問伊講：「姑娘仔，汝是啥儂？塔帶遮咧哭？」",
          "A-po5 chiong peh8 lian5-hoe khioh tng2 khi3 in tau, tioh8 khi3 tiann5--nih8 phi-sann.  Tan2 i jip8 thiann lai5 e5 si5, soah chhoe7 bo5 hoe.  Goan5-lai5 chit lui2 hoe i2-keng pian3 cho3 chit8 e5 sui2 cha-bou2, ku ti7 piah-pinn leh khau3.  A-po5 khoann3 tioh8 m7 kam, oa2 lai5 mng7 i kong2, “Kou-niu5-a2, li2 si7 siann2-lang5 ?  Thah toa3 chia leh khau3 ?”"
        ],
        [
          "姑娘講：「我本來是蛇郎君个王后，因為去予阿姊害死，我今旦日即會即慘啦。」",
          "Kou-niu5 kong2, “Goa2 pun2-lai5 si7 Choa5-long5-kun e5 ong5-hio7, in-ui7 khi3 hou7 a-che2 hai7 si2, goa2 kin-na2-jit8 chiah e7 chiah chham2 lah.”"
        ],
        [
          "伊就按呢將一切个經過攏講予阿婆也聽，阿婆也非常同情，講：「無要緊，汝若無棄嫌，無就按呢帶遮帶落去，以後咱即閣想辦法。」",
          "I chiu7 an2-ne chiong it-chhe3 e5 keng-koe3 long2 kong2 hou7 a-po5--a2 thiann, a-po5--a2 hui-siong5 tong5-cheng5, kong2, “Bo5 iau3-kin2, li2 na7 bo5 khi3-hiam5, bo5 chiu7 an2-ne toa3 chia toa3--loh8-khi3, i2-au7 lan2 chiah koh siunn7 pan7-hoat.”"
        ],
        [
          "職馬閣講駕蛇郎君。蛇郎君自從迄隻白翎鷥个代誌了後，著一直懷疑現時个王后是假个。白翎鷥落落去溪仔變做白蓮花，伊亦知影。無的確彼即真正是伊个王后胡？",
          "Chit-ma2 koh kong2 kah Choa5-long5-kun.  Choa5-long5-kun chu7-chiong5 hit chiah peh8-leng5-si e5 tai7-chi3 liau2-au7, tioh8 it-tit8 hoai5-gi5 hian7-si5 e5 ong5-hio7 si7 ke2--e5.  Peh8-leng5-si lak loh8 khi3 khe-a2 pian3 cho3 peh8 lian5-hoe, i iah8 chai-iann2.  Bo5 tek-khak hit chiah chin-chiann3 si7 i e5 ong5-hio7 ouh ?"
        ],
        [
          "所以對迄日起，蛇郎君逐日都帶領一隊人馬，順溪仔墘，四界去揣迄蕊花。",
          "Sou2-i2 tui3 hit jit8 khi2, Choa5-long5-kun tak8 jit8 to toa3 nia2 chit8 tui7 jin5-ma2, sun7-khe-a2 kinn5, si3-ke3 khi3 chhoe7 hit lui2 hoe."
        ],
        [
          "有一日，蛇郎君揣阿婆也兜，看著一个媠查某佇埕裡咧飼鳥仔。雖然職位姑娘穿插真素，但是蛇郎君瞭一下著會認得伊著是家自个王后啦。",
          "U7 chit8 jit8, Choa5-long5-kun chhoe7 kau3 a-po5--a2 in tau, khoann3 tioh8 chit8 e5 sui2 cha-bou2 ti7 tiann5--nih8 leh chhi7 chiau2-a2.  Sui-jian5 chit ui7 kou-niu5 chheng7 chhah chin sou3, tan7-si7 Choa5-long5-kun lio2--chit8-e7 tioh8 e7 jin7-tit i tioh8-si7 ka-ti7 e5 ong5-hio7 lah."
        ],
        [
          "蛇郎君歡喜一下咻出聲：「娘娘，娘娘！汝予我揣駕真艱苦。」",
          "Choa5-long5-kun hoann-hi2 chit8-e7 hiu chhut-siann, “Niu5-niu5, niu5-niu5 !  Li2 hou7 goa2 chhoe7 kah chin kan-khou2.”"
        ],
        [
          "雞卵面个擔頭一下看，差一塊仔毋信是真个。歡喜駕袂講話，干碓帶遐咧楞。蛇郎君來牽伊个手，伊即精神過來──「無毋著，汝著是蛇郎君啦。」",
          "Ke-nng7-bin7--e5 tann-thau5 chit8-e7 khoann3, chha chit8 teh-a2 m7 sin3 si7 chin e5.  Hoann-hi2 kah be7 kong2-oe7, kan-ta toa3 hiah leh gang7.  Choa5-long5-kun lai5 khan i e5 chhiu2, i chiah cheng-sin5 koe3--lai5 ...... “Bo5 m7-tioh8, li2 tioh8-si7 Choa5-long5-kun lah.”"
        ],
        [
          "就按爾，拜謝了阿婆也，蛇郎君佮王后雙儂騎共一隻白馬，歡歡喜喜轉去蛇宮。",
          "Chiu7 an2-ni, pai3-sia7 liau2 a-po5--a2, Choa5-long5-kun kah ong5-hio7 siang-lang5 khia5 kang7 chit8 chiah peh8-be2, hoann-hoann-hi2-hi2 tng2 khi3 choa5-kiong."
        ],
        [
          "假王后个騙局攏已經證明矣，蛇郎君命令部下講：「來人哪！職个歹查某一點仔都無蛇性，掠出去斲做肉角，予眾兄弟腥臊一頓。」",
          "Ke2 ong5-hio7 e5 phian3-kiok long2 i2-keng cheng3-beng5 ah, Choa5-long5-kun beng7-leng7 pou7-ha7 kong2, “Lai5-jin5 nah !  Chit e5 phainn2 cha-bou2 chit8-tiam2-a2 to bo5 choa5-sng3, liah8 chhut khi3 tok cho3 bah-kak , hou7 chiong3 hiann-ti7 chhenn-chhau chit8 tng3.”"
        ],
        [
          "米篩面个予儂拖出去斲做肉角，擲落去蛇洞，即時趖出千千萬萬隻蛇，一[目+聶]仔久，蛇羣著將遐个肉吞駕清氣湛湛。",
          "Bi2-thai-bin7--e5 hou7 lang5 thoa chhut khi3 tok cho3 bah-kak , tan3 loh8 khi3 choa5-tong7, chek-si5 so5 chhut chhian-chhian ban7-ban7 chiah choa5, chit8-nih-a2 ku2, choa5 kun5 tioh8 chiong hiah e5 bah thun kah chheng-khi3 tam-tam."
        ]
      ],
      "篇名": "蛇郎君"
    }
  ]
}
