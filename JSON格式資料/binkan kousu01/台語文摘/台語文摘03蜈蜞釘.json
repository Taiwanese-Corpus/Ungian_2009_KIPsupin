{
  "作者": "洪惟仁",
  "出版年": "1993",
  "出版者": "台語文摘雜誌社",
  "文類": "民間故事",
  "書名": "台語文摘台灣囡仔古專輯",
  "書寫系統": "漢字",
  "資料": [
    {
      "段": [
        [
          "講有一對翁某離婚，留一个囡仔敆老父帶。有一日，囡仔去學校讀書，轉來个時拄好拄著阿娘。",
          "Kong2 u7 chit8 tui3 ang-bou2 li5-hun, lau5 chit8 e5 gin2-a2 kap lau7-pe7 toa3.  U7 chit8 jit8, gin2-a2 khi3 hak8-hau7 thak8-chu, tng2--lai5 e5 si5 tu2-ho2 tu2 tioh8 in a-nia5."
        ],
        [
          "阿娘看著囝，著流目屎，講：「恁阿爸職馬按怎？伊有勇勇否？汝有乖乖讀書否？」",
          "A-nia5 khoann3 tioh8 kiann2, tioh8 lau5 bak8-sai2, kong2, “Lin2 a-pa chit-ma2 an3-choann2 ?  I u7 iong2-iong2--bouh ?  Li2 u7 koai-koai thak8-chu--bouh ?”"
        ],
        [
          "囝講：「有啦！汝出去了後逐家攏真平安啦，阿爸無跋筊矣，嘛無啉燒酒矣呢，逐日都搰力咧做工趁錢。所以我不時嘛有錢通用，有飯通食，有衫通穿。我逐日攏有去讀書，讀書若轉來，拄著阿爸咧無閑，我著先洗米煑飯炒菜，等阿爸食飯。阿爸若先閑，阿爸著先煑飯煑好等我。阿爸共我洗衫，我掃塗跤。阿爸職馬變成搰力呢！阿爸有講，今無阿母亦好，汝若用心讀書，別日仔的確會出脫，過快活日子。別日仔恁老母若看咱快活，想卜轉來，咱嘛無欠缺。學校先生有講否？講『覆水難收』，就是按爾啦。所致汝若佇半路拄著恁老母，汝著勿叫伊阿娘，叫阿姆著好。阿爸今天未諒情汝呢。」",
          "Kiann2 kong2, “U7 lah !  Li2 chhut--khi3 liau2-au7 tak8-ke long2 chin peng5-an lah, a-pa bo5 poah8-kiau2 ah, ma7 bo5 lim sio-chiu2 ah neh, tak8 jit8 to kut-lat8 leh cho3-kang than3-chinn5.  Sou2-i2 goa2 put-si5 ma7 u7 chinn5 thang iong7, u7 png7 thang chiah8, u7 sann thang chheng7.  Goa2 tak8 jit8 long2 u7 khi3 thak8-chu, thak8-chu na7 tng2--lai5, tu2 tioh8 a-pa leh bo5-eng5, goa2 tioh8 seng se2-bi2 chu2-png7 chha2-chhai3, tan2 a-pa chiah8-png7.  A-pa na7 seng eng5, a-pa tioh8 seng chu2-png7 chu2 ho2 tan2 goa2.  A-pa ka7 goa2 se2-sann, goa2 sau3 thou5-kha.  A-pa chit-ma2 pian3-seng5 kut-lat8 neh !  A-pa u7 kong2, tann bo5 a-bu2 iah8 ho2, li2 na7 iong7 sim thak8-chu, pat8-jit8-a2 tek-khak e7 chhut-thoat, koe3 khuinn3-oah8 jit8-chi2.  Pat8-jit8-a2 lin2 lau7-bu2 na7 khoann3 lan2 khuinn3-oah8, siunn7 beh tng2--lai5, lan2 ma7 bo5 khiam3-khoeh.  Hak8-hau7 sian-sinn u7 kong2--bouh?  Kong2 “hok-sui2 lan5-siu \", chiu7-si7 an2-ni lah.  Sou2-ti3 li2 na7 ti7 poann3-lou7 tu2 tioh8 lin2 lau7-bu2, li2 tioh8 mai3 kio3 i a-nia5, kio3 a-m2 tioh8 ho2.  A-pa kau3 tann thinn boe7 liong7-cheng5 li2 neh.”"
        ],
        [
          "阿娘聽了艱苦心，目屎涉涉滴。著講：「恁老父心肝亦真硬，毋是我，卜唅伊煞，恁老父往過，冥日真是跋筊啉酒，開查某，米甕底常在都空空空，亦毋捌做一軀卡成樣个杉仔褲通穿，閣卡賢慧个查某，嘛袂守得女德。我毋是無惜囝，亦毋是不從翁，總是伊職號款，我不得已著離開。恁老父若真正有改，我嘛毋甘恁父仔囝。我出來了後，無一日無咧想恁，不時都探聽恁个代誌，暗時仔咧睏嘛常在夢著恁，有東時仔想著，即痛苦不如來去死死咧好，但是想翻頭，這無的確是前世結个冤仇，無定著有一日咱會閣團圓。嘛有儂勸我閣嫁，但是我想講恁老父亦母是外惡質个儂，我若閣嫁亦無一定好尾，卡輸來去做尼姑卡清。我个心情汝知影否？汝轉去著將我个話講予恁老父聽，乎？愛會記得胡！」",
          "A-nia5 thiann liau2 kan-khou2 sim, bak8-sai2 chhop8-chhop8 tih.  Tioh8 kong2, “Lin2 lau7-pe7 sim-koann iah8 chin nge7, m7 si7 goa2, beh ham5 i soah, lin2 lau7-pe7 eng2-koe3, me5 jit8 chin si7 poah8-kiau2 lim-chiu2, khai cha-bou2, bi2-ang3 te2 chhiang5-chai7 to khang-khang-khang, iah8 m7 bat cho3 chit8 su khah chiann5-iunn7 e5 sann-a2-khou3 thang chheng7, koh khah hian5-hui7 e5 cha-bou2, ma7 be7 siu2-tit lu2-tek.  Goa2 m7 si7 bo5 sioh kiann2, iah8 m7 si7 put chiong5-ang, chong2--si7 i chit-lo7 khoan2, goa2 put-tek-i2 tioh8 li5-khui.  Lin2 lau7-pe7 na7 chin-chiann3 u7 kai2, goa2 ma7 m7 kam lin2 pe7-a2-kiann2.  Goa2 chhut--lai5 liau2-au7, bo5 chit8 jit8 bo5 leh siunn7 lin2, put-si5 to tham3-thiann lin2 e5 tai7-chi3, am3-si5-a2 leh khun3 ma7 chhiang5-chai7 bang7 tioh8 lin2, u7 tang-si5-a2 siunn7--tioh8, chiah thong3-khou2 put-ju5 lai5-khi3 si2 si2 leh ho2, tan7-si7 siunn7 hoan-thau5, che bo5 tek-khak si7 cheng5-se3 kiat e5 oan-siu5, bo5 tiann7-tioh8 u7 chit8 jit8 lan2 e7 koh thoan5-inn5.  Ma7 u7 lang5 khng3 goa2 koh ke3, tan7-si7 goa2 siunn7 kong2 lin2 lau7-pe7 iah8-bu2 si7 goa7 ok-chit e5 lang5, goa2 na7 koh ke3 iah8 bo5 it-teng7 ho2 boe2, khah su lai5-khi3 cho3 ni5-kou khah chheng.  Goa2 e5 sim-cheng5 li2 chai-iann2--bouh?  Li2 tng2--khi3 tioh8 chiong goa2 e5 oe7 kong2 hou7 lin2 lau7-pe7 thiann, houh ?  Ai3 e7 ki3--tit ouh !”"
        ],
        [
          "囝講：「知影啦，毋過我真無記持呢。」",
          "Kiann2 kong2, “Chai-iann2 lah, m7-koh goa2 chin bo5 ki3-ti5 neh.”"
        ],
        [
          "「汝即無路用，共汝講即詳細，汝夭閣袂記得，無采我咧共汝生。阿娘自細漢共汝lak8屎lak8尿，汝若身苦病痛著是共汝兢兢業業，按怎交代汝一句話會共我袂記得，卜做啥麼款儂？」",
          "“Li2 chiah bo5 lou7-iong7, ka7 li2 kong2 chiah siong5-se3, li2 iau2 koh be7 ki3--tit, bo5-chhai2 goa2 leh ka7 li2 senn.  A-nia5 chu7 se3-han3 ka7 li2 lak8-sai2 lak8-jio7, li2 na7 sin-khou2 penn7-thiann3 tioh8-si7 ka7 li2 kin-kin giap8-giap8, an3-choann2 kau-tai3 li2 chit8 ku3 oe7 e7 ka7 goa2 be7 ki3--tit, beh cho3 siann2-mih khoan2 lang5 ?”"
        ],
        [
          "囝講：「阿娘汝卜共我生做按爾，我嘛無法度。毋過汝若一箍銀予我，我著會記得，我那像縛籠床个，有食有食个工夫啦。」",
          "Kiann2 kong2, “A-nia5 li2 beh ka7 goa2 senn-cho3 an2-ni, goa2 ma7 bo5 hoat-tou7.  M7-koh li2 na7 chit8 khou-gin5 hou7 goa2, goa2 tioh8 e7 ki3--tit, goa2 na2-chhiunn7 pak8 lang5-sng5--e5, u7 chiah8 u7 chiah8 e5 kang-hu lah.”"
        ],
        [
          "阿娘講：「死囡仔咧！了然，頭殼尖尖做錢貫，抱狗仔過戶碇亦卜愛錢？汝若真正愛用錢，阿娘卡猛嘛予汝，按怎講職款無良心个話？」",
          "A-nia5 kong2, “Si2 gin2-a2 leh !  Liau2-jian5, thau5-khak chiam-chiam cho3 chinn5-kng3, pho7 kau2-a2 koe3 hou7-teng7 iah8 beh ai3 chinn5 ?  Li2 na7 chin-chiann3 ai3 iong7 chinn5, a-nia5 khah me2 ma7 hou7 li2, an3-choann2 kong2 chit khoan2 bo5 liong5-sim e5 oe7 ?”"
        ],
        [
          "「阿娘若無錢予我，我著無愛講。」",
          "“A-nia5 na7 bo5 chinn5 hou7 goa2, goa2 tioh8 bo5 ai3 kong2.”"
        ],
        [
          "「好，好，提去，別儂嘛有通相央，家自个囝吩咐汝一句話亦愛錢。汝若即爻計較，咱著無母仔囝情。」",
          "“Ho2, ho2, theh8 khi3, pat8-lang5 ma7 u7-thong sio-iang, ka-ti7 e5 kiann2 hoan-hu3 li2 chit8 ku3 oe7 iah8 ai3 chinn5.  Li2 na7 chiah gau5 ke3-kau3, lan2 tioh8 bo5-bu2-a2-kiann2 cheng5.”"
        ],
        [
          "阿娘講了著唯荷包仔撏一箍銀予囝。囝提著錢著講：「好！好！足好个。真好空，我有錢通好買餅矣 ─ ─ 阿娘汝講个話我逐句都會記得。」",
          "A-nia5 kong2-liau2 tioh8 ui3 ho5-pau-a2 jim5 chit8 khou-gin5 hou7 kiann2.  Kiann2 theh8 tioh8 chinn5 tioh8 kong2, “Ho2 !  Ho2 !  Chiok ho2 e5.  Chin ho2-khang, goa2 u7 chinn5 thang ho2 be2 piann2 ah ......a-nia5 li2 kong2 e5 oe7 goa2 tak8 ku3 to e7 ki3--tit.”"
        ],
        [
          "歡歡喜喜著沿路跳，跳轉去兜。阿娘看囝即歡喜，心內亦歡喜，想倒轉，職个囝仔一點仔都無變，夭是遐爻作孽，遐活動，唅家已夭厝裡个時共一款，一點仔都無將阿娘看做外儂，所以心肝亦真安慰。",
          "Hoann-hoann hi2-hi2 tioh8 ian5-lou7 thiau3, thiau3 tng2 khi3 in tau.  A-nia5 khoann3 kiann2 chiah hoann-hi2, sim-lai7 iah8 hoann-hi2, siunn7 to3--tng2, chit e5 kiann2-a2 chit8-tiam2-a2 to bo5 pian3, iau2 si7 hiah gau5 chok-giat8, hiah oah8-tang7, ham5 ka-ki7 iau2 chhu3--nih8 e5 si5 ka7 chit8 khoan2, chit8-tiam2-a2 to bo5 chiong a-nia5 khoann3 cho3 goa7-lang5, sou2-i2 sim-koann iah8 chin an-ui3."
        ],
        [
          "囡仔轉去厝，褪衫卜洗身軀。刁工將一箍銀共落落去塗跤，鏘 ─ ─ ─，一聲真大聲卜予阿爸聽著。阿爸真正聽著，著問講：「咦，汝這錢對佗位來个？阿爸亦毋捌即儕錢予汝，汝塔有一箍銀？是毋是共儂偷提个，照實講，無，我著用鐵槌仔共汝撼死！恁爸也自細漢活駕即老，閣卡散嘛毋捌偷儂一針錢，汝職號代誌亦做會出來！若無好好，共汝教示一下，袂使得！」鐵槌仔夯起來著卜共囝撼落去。囝勼去壁角講：「無啦，無啦，這毋是共儂偷个啦。」",
          "Gin2-a2 tng2 khi3 chhu3, thng3-sann beh se2 seng-khu.  Thiau-kang chiong chit8 khou-gin5 ka7 lak loh8 khi3 thou5-kha, khiang ........., chit8 siann chin toa7-siann beh hou7 a-pa thiann--tioh8.  A-pa chin-chiann3 thiann--tioh8, tioh8 mng7 kong2, “I9, li2 che chinn5 tui3 to2 ui7 lai5 e5 ?  A-pa iah8 m7 bat chiah che7 chinn5 hou7 li2, li2 thah u7 chit8 khou-gin5 ?  Si7 m7 si7 ka7 lang5 thau-theh8 e5, chiau3-sit8 kong2, bo5, goa2 tioh8 iong7 thih-thui5-a2 ka7 li2 ham2 si2 !  Lin2-pe7 ia7 chu7 se3-han3 oah8 kah chiah lau7, koh khah san3 ma7 m7 bat thau-lang5 chit8 chiam chinn5, li2 chit-lo7 tai7-chi3 iah8 cho3 e7 chhut--lai5 !  Na7 bo5 ho2 ho2, ka7 li2 ka3-si7 chit8-e7, be7 sai2--tit !”  Thih-thui5-a2 gia5--khi2-lai5 tioh8 beh ka7 in kiann2 ham2--loh8-khi3.  Kiann2 kiu khi3 piah-kak kong2, “Bo5 lah, bo5 lah, che m7 si7 ka7 lang5 thau--e5 lah.”"
        ],
        [
          "「無？無，錢這佗來，咁會唯天頂輾落來咯？遐好空。緊講！若白賊著卜共汝扑予死。」",
          "“Bo5 ?  Bo5, chinn5 che to2 lai5, kam2 e7 ui3 thinn teng2 lian3--loh8-lai5 louh ?  Hiah ho2-khang.  Kin2 kong2 !  Na7 peh8-chhat8 tioh8 beh ka7 li2 phah hou7 si2.”"
        ],
        [
          "「汝鐵槌勿按爾共我比啦，我會驚呢。汝先勿受氣，我勻勻仔講予汝聽。這是汝相好个送我个呢。」",
          "“Li2 thih-thui5 mai3 an2-ni ka7 goa2 pi2 lah, goa2 e7 kiann neh.  Li2 seng mai3 siu7-khi3, goa2 un5-un5-a2 kong2 hou7 li2 thiann.  Che si7 li2 sio-ho2 e5 sang3 goa2 e5 neh.”"
        ],
        [
          "「孽韶，我卜塔有相好个？講這三八話。」",
          "“Giat8-siau5, goa2 beh thah u7 sio-ho2 e5 ?  Kong2 che sam-pat oe7.”"
        ],
        [
          "「有影啦，我今旦日佇路裡拄著娘也呢，這是阿娘也予我个。彼毋是汝相好个咯 ─ ─？」",
          "“U7-iann2 lah, goa2 kin-na2-jit8 ti7 lou7--nih8 tu2 tioh8 niu5--a2 neh, che si7 a-nia5 ia7 hou7 goa2 e5.  Hit m7 si7 li2 sio-ho2 e5 louh ... ... ?”"
        ],
        [
          "「咁有影是阿娘也予汝个，汝佗位拄恁阿娘也？」",
          "“Kam2 u7-iann2 si7 a-nia5 ia7 hou7 li2 e5, li2 to2 ui7 tu2 lin2 a-nia5 ia7 ?”"
        ],
        [
          "阿爸聽著阿娘，喙角忍袂椆著偷偷仔咧微微仔笑，囝看著刁工共創治講：「乎，咧笑矣乎？汝閣講無相好个，無塔會即爾歡喜？」",
          "A-pa thiann tioh8 a-nia5, chhui3-kak lun2 be7 tiau5 tioh8 thau-thau-a2 leh bi5-bi5-a2 chhio3, kiann2 khoann3 tioh8 thiau-kang ka7 chhong3-ti7 kong2, “Houh, leh chhio3 ah houh ?  Li2 koh kong2 bo5 sio-ho2 e5, bo5 thah e7 chiah-nih8 hoann-hi2 ?”"
        ],
        [
          "「三八囡仔。汝拄著阿娘，阿娘按怎講？」",
          "“Sam-pat gin2-a2.  Li2 tu2 tioh8 a-nia5, a-nia5 an3-choann2 kong2 ?”"
        ],
        [
          "「汝一箍銀予我，我即卜講。」",
          "“Li2 chit8 khou-gin5 hou7 goa2, goa2 chiah beh kong2.”"
        ],
        [
          "「錢鼠，開喙著是錢，恁阿娘都有一箍予汝矣，汝閣卜草尾仔蛇領雙簧。」",
          "“Chinn5-chhi2, khui-chhui3 tioh8-si7 chinn5, lin2 a-nia5 to u7 chit8 khou hou7 li2 ah, li2 koh beh chhau2 boe2-a2 choa5 nia2 siang-hong5.”"
        ],
        [
          "「汝若毋錢予我，我著無愛講。」",
          "“Li2 na7 m7 chinn5 hou7 goa2, goa2 tioh8 bo5 ai3 kong2.”"
        ],
        [
          "「好，汝先講，我會予汝。」",
          "“Ho2, li2 seng kong2, goa2 e7 hou7 li2.”"
        ],
        [
          "「無愛，汝先提予我。汝頂幫講我若窗仔門拭清氣卜[毛^火]我去看戲，尾也嘛無[毛^火]我去。汝講話攏無信用。」",
          "“Bo5 ai3, li2 seng theh8 hou7 goa2.  Li2 teng2 pang kong2 goa2 na7 thang-a2-mng5 chhit chheng-khi3 beh chhoa7 goa2 khi3 khoann3-hi3, boe2 ia7 ma7 bo5 chhoa7 goa2 khi3.  Li2 kong2-oe7 long2 bo5 sin3 iong7.”"
        ],
        [
          "「我是無閑 ─ ─ 汝會狡怪，好！嗟 ─ ─ 一箍銀提去啦。」",
          "“Goa2 si7 bo5-eng5 ......li2 e7 kau2-koai3, ho2 !  Tah ......chit8 khou-gin5 theh8 khi3 lah.”"
        ],
        [
          "「哈哈，足儹，足儹。閣趁一箍銀矣，歡喜駕 ─ ─，阿娘若勿轉來，我常在嘛有錢通好趁。」",
          "“Ha-ha, chiok chan2, chiok chan2.  Koh than3 chit8 khou-gin5 ah, hoann-hi2 kah ... ..., a-nia5 na7 mai3 tng2--lai5, goa2 chhiang5-chai7 ma7 u7 chinn5 thang ho2 than3.”"
        ],
        [
          "「不孝囝，益錢提去矣，毋緊講。」",
          "“Put-hau3 kiann2, iah chinn5 theh8 khi3 ah, m7 kin2 kong2.”"
        ],
        [
          "「好好。阿娘講伊不時都咧想咱兩个。連暗時仔都常在眠夢著咱呢。」",
          "“Ho2 ho2.  A-nia5 kong2 i put-si5 to leh siunn7 lan2 nng7 e5.  Lian5 am3-si5-a2 to chhiang5-chai7 bin5-bang7 tioh8 lan2 neh.”"
        ],
        [
          "「益有否？」",
          "“Iah u7--bouh ?”"
        ],
        [
          "「伊講阿爸若毋叫伊轉來，伊的確無愛閣嫁。」",
          "“I kong2 a-pa na7 m7 kio3 i tng2--lai5, i tek-khak bo5 ai3 koh ke3.”"
        ],
        [
          "「按呢？！」",
          "“An2-ne ? !”"
        ],
        [
          "「伊講阿爸若無愛閣跋筊啉酒開查某，伊嘛真愛轉來。若無，伊講卜去做尼姑卡清。」",
          "“I kong2 a-pa na7 bo5 ai3 koh poah8-kiau2 lim-chiu2 khui cha-bou2, i ma7 chin ai3 tng2--lai5.  Na7 bo5, i kong2 beh khi3 cho3 ni5-kou khah chheng.”"
        ],
        [
          "「咁有影。」",
          "“Kam2 u7-iann2.”"
        ],
        [
          "「我共汝騙卜創啥？汝一箍予我，我毋即卜講，無，我嘛無愛講。」",
          "“Goa2 ka7 li2 phian3 beh chhong3 siann2 ?  Li2 chit8 khou hou7 goa2, goa2 M7-chiah beh kong2, bo5, goa2 ma7 bo5 ai3 kong2.”"
        ],
        [
          "「職个破格查某，伊勿轉來我嘛卡清。」阿爸喙是按呢講，心肝嘛是毋甘，擋袂椆，目箍一下紅，目屎煞流落來。",
          "“Chit e5 phoa3-keh cha-bou2, i mai3 tng2--lai5 goa2 ma7 khah chheng.”  A-pa chhui3 si7 an2-ne kong2, sim-koann ma7 si7 m7 kam, tong3 be7 tiau5, bak8-khou chit8-e7 ang5, bak8-sai2 soah lau5--loh8-lai5."
        ],
        [
          "「阿爸啊！汝咧流目屎是否？」",
          "“A-pa ah!  Li2 leh lau5 bak8-sai2 si7--bouh ?”"
        ],
        [
          "「毋是，毋是，是熱駕流汗啦。」",
          "“M7 si7, m7 si7, si7 joah8 kah lau5-koann7 lah.”"
        ],
        [
          "「有影，汝頂擺仔共我扑，我嘛熱駕流汗。」",
          "“U7-iann2, li2 teng2 pai2-a2 ka7 goa2 phah, goa2 ma7 joah8 kah lau5-koann7.”"
        ],
        [
          "「恬恬去。」阿爸沿路笑出來，沿路拭目屎，講：「囡仔儂即孽韶。」",
          "“Tiam7 tiam7 khi3.” A-pa ian5-lou7 chhio3--chhut-lai5, ian5-lou7 chhit bak8-sai2, kong2, “Gin2-a2 lang5 chiah giat8-siau5.”"
        ],
        [
          "職个時陣，隔壁阿婆也笑咍咍入來，摸囡仔个頭講：「噯，可憐啊可憐，真無捨世噢。」",
          "Chit e5 si5-chun7, keh-piah a-po5--a2 chhio3 hai-hai jip8 lai5, bong gin2-a2 e5 thau5 kong2, “Aih, kho2-lian5 ah kho2-lian5, chin bo5 sia3-si3 ouh.”"
        ],
        [
          "「阿婆汝來矣咯。」",
          "“A-po5 li2 lai5 ah louh.”"
        ],
        [
          "「我徛帶門外聽歸晡，恁講什麼我攏有聽見。看恁厝內亦無一个查某儂，實在真可憐。無啊，阿興啊，我唅汝參詳，[毛^火]阿珠也轉來喏，恁阿雄嘛有儂照顧，汝嘛毋免做工轉來，閣著愛煑飯予恁囝食。乎 ─ ─？啥款？」",
          "“Goa2 khia7 toa3 mng5-goa7 thiann kui pou, lin2 kong2 siann2-mih goa2 long2 u7 thiann--kinn3.  Khoann3 lin2 chhu3-lai7 iah8 bo5 chit8 e5 cha-bou2 lang5, sit8-chai7 chin kho2-lian5.  Bo5 ah, A-heng ah, goa2 ham5 li2 chham-siong5, chhoa7 A-chu--a tng2--lai5 nouh, lin2 A-hiong5 ma7 u7 lang5 chiau3-kou3, li2 ma7 m7 bian2 cho3-kang tng2--lai5, koh tioh8 ai3 chu2-png7 hou7 lin2 kiann2 chiah8.  Houh ... ...？Siann2-khoan2 ?”"
        ],
        [
          "阿爸毋願講卜，其實心肝內是真愛。",
          "A-pa m7 goan7 kong2 beh, ki5-sit8 sim-koann lai7 si7 chin ai3."
        ],
        [
          "阿婆看會出，著笑講「按呢好，按呢好啦乎！我來去叫阿珠也轉來。」",
          "A-po5 khoann3 e7 chhut, tioh8 chhio3 kong2 “An2-ne ho2, an2-ne ho2 lah houh !  Goa2 lai5-khi3 kio3 A-chu--a tng2--lai5.”"
        ],
        [
          "阿囝孽韶講：「阿婆，毋通毋通，阿娘若轉來我煞無錢通好趁。」",
          "A-kiann2 giat8-siau5 kong2, “A-po5, m7 thang m7 thang, a-nia5 na7 tng2--lai5 goa2 soah bo5 chinn5 thang ho2 than3.”"
        ],
        [
          "阿婆講：「恬恬，囡仔儂有耳無喙。今 ─ ─ 阿珠也啊！入來噢！」",
          "A-po5 kong2, “Tiam7 tiam7, gin2-a2 lang5 u7 hinn7 bo5 chhui3.  Tann ......A-chu--a ah!  Jip8--lai5 ouh !”"
        ],
        [
          "原來阿婆佮阿珠也早著做伙轉來佇咧門邊偷聽。阿珠也歹勢毋敢入來，阿婆出去共牽手，講：「翁婆、翁婆，床頭扑床尾和。伊今都卜叫汝轉來矣，汝緊入來。」",
          "Goan5-lai5 a-po5 kah A-chu--a cha2 tioh8 cho3-hoe2 tng2--lai5 ti7 leh mng5-pinn thau-thiann.  A-chu--a phainn2-se3 m7 kann2 jip8 lai5, a-po5 chhut khi3 ka7 khan chhiu2, kong2, “Ang-po5, ang-po5, chhng5-thau5 phah chhng5-boe2 ho5.  I tann to beh kio3 li2 tng2--lai5 ah, li2 kin2 jip8--lai5.”"
        ],
        [
          "阿婆強扭阿珠也坐帶翁个身邊。講：「今，翁某著愛和好，毋通閣冤家勞債乎！儂講家和萬事成，家鬧萬世窮，看恁翁仔某分開了後，咁有過著一日好日子，實在無捨世噢！」",
          "A-po5 kiong5 giu2 A-chu--a che7 toa3 in ang e5 sin-pinn.  Kong2, “Tann, ang-bou2 tioh8 ai3 ho5-ho2, m7 thang koh oan-ke lo5-che3 houh !  Lang5 kong2 ka ho5 ban7-su7 seng5, ka nau7 ban7-si3 kheng5, khoann3 lin2 ang-a2-bou2 hun-khui liau2-au7, kam2 u7 koe3 tioh8 chit8 jit8 ho2 jit8-chi2, sit8-chai7 bo5 sia3-si3 ouh !”"
        ],
        [
          "囡仔倚過去父母个身邊將兩儂个手著牽做夥，講：「阿爸，阿娘，恁後擺若閣分開，若無予我兩箍銀我是無愛共恁傳話胡。」",
          "Gin2-a2 oa2 koe3 khi3 in pe7-bu2 e5 sin-pinn chiong nng7 lang5 e5 chhiu2 tioh8 khan cho3-hoe2, kong2, “A-pa, a-nia5, lin2 au7-pai2 na7 koh hun-khui, na7 bo5 hou7 goa2 nng7 khou-gin5 goa2 si7 bo5 ai3 ka7 lin2 thoan5-oe7 ouh.”"
        ],
        [
          "阿爸伸手捻囝个喙[面+比]講：「三八囡仔，屎箆喙，烏白講。」",
          "A-pa chhun-chhiu2 liam3 in kiann2 e5 chhui3-phe2 kong2, “Sam-pat gin2-a2, sai2-pe chhui3, ou-peh8 kong2.”"
        ],
        [
          "阿婆也看著哈哈大笑講：「儂講囝是翁某个蜈蜞釘啦，今旦日若勿恁囝，的確恁袂閣團圓噢！」",
          "A-po5--a2 khoann3--tioh8 ha-ha tai7-chhio3 kong2, “Lang5 kong2 kiann2 si7 ang-bou2 e5 gia5-kang-teng lah, kin-na2-jit8 na7 mai3 lin2 kiann2, tek-khak lin2 be7 koh thoan5-inn5 ouh !”"
        ],
        [
          "囡仔講：「有影，我若毋是蜈蜞釘，阿爸也嘛袂想卜夯鐵槌仔共我撼。」歸厝內逐家聽了哈哈大笑。",
          "Gin2-a2 kong2, “U7-iann2, goa2 na7 m7 si7 gia5-kang-teng, a-pa ia7 ma7 be7 siunn7 beh gia5 thih-thui5-a2 ka7 goa2 ham2.”  kui chhu3-lai7 tak8-ke thiann liau2 ha-ha tai7-chhio3."
        ]
      ],
      "篇名": "囝是翁某个蜈蜞釘"
    }
  ]
}
