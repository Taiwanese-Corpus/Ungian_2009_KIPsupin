{
  "作者": "陳其勇",
  "出版年": "1993",
  "出版者": "台語文摘雜誌社",
  "文類": "民間故事",
  "書名": "台語文摘台灣囡仔古專輯",
  "書寫系統": "漢字",
  "資料": [
    {
      "段": [
        [
          "世間有影是一樣米飼百樣儂。平平指頭仔伸出來嘛有長有短，有儂奸巧，有儂棟戇，有儂白目，有儂膨風。",
          "Se3-kan u7-iann2 si7 chit8-iunn7 bi2 chhi7 pah-iunn7 lang5.  Penn5-penn5 cheng2-thau5-a2 chhun--chhut-lai5 ma7 u7 tng5 u7 te2, u7 lang5 kan-khiau2, u7 lang5 tong3-gong7, u7 lang5 peh8-bak8, u7 lang5 phong3-hong."
        ],
        [
          "聽講卡早有一个白賊七也，無儂知影伊姓啥，干礁知影伊本來號做七仔，因為伊誠愛講白賊，逐家攏叫伊白賊七仔。",
          "Thiann-kong2 khah cha2 u7 chit8 e5 peh8-chhat8 Chhit--a2, bo5 lang5 chai-iann2 i senn3 siann2, kan-ta chai-iann2 i pun2-lai5 ho7-cho3 Chhit--a2, in-ui7 i chiann5 ai3 kong2 peh8-chhat8, tak8-ke long2 kio3 i peh8-chhat8 Chhit--a2."
        ],
        [
          "若講著職个白賊七仔騙儂个代誌毋知有外儕，去予騙去个儂是不計其數。會使得講伊是職馬金光黨个祖師爺，亦是迄當陣騙術个專家。",
          "Na7 kong2 tioh8 chit e5 peh8-chhat8 Chhit--a2 phian3 lang5 e5 tai7-chi3 M7 chai u7 goa7 che7, khi3 hou7 phian3--khi3 e5 lang5 si7 put-ke3 ki5-sou3.  E7 sai2-tit kong2 i si7 chit-ma2 kim-kong-tong2 e5 chou2-su-ia5, iah8 si7 hit tang-chun7 phian3-sut8 e5 choan-ka."
        ],
        [
          "厝內本成有一塊仔，毋過白賊七仔卜食毋討趁，歸工閒閒邏邏趖。",
          "In chhu3-lai7 pun2-chiann5 u7 chit8 teh-a2, m7-koh peh8-chhat8 Chhit--a2 beh chiah8 m7 tho2-than3, kui kang eng5-eng5 loa7-loa7-so5."
        ],
        [
          "遐个兄弟仔看毋是勢，趕緊家伙分分咧，各儂家已起灶。著算講汝是金山銀山，坐咧食嘛是會礁。",
          "In hiah e5 hiann-ti7-a2 khoann3 m7 si7 se3, koann2-kin2 ke-hoe2 pun-pun leh, kok lang5 ka-ki7 khi2-chau3.  Tioh8 sng3-kong2 li2 si7 kim-soann gin5-soann, che7 leh chiah8 ma7 si7 e7 ta."
        ],
        [
          "無偌久，白賊七仔田園厝地賣了了，現成都卜過年，咯，厝內已經無半項，某著佮白賊七仔參詳，叫伊去大伯遐加減借一寡。",
          "Bo5 joa7 ku2, peh8-chhat8 Chhit--a2 chhan5-hng5 chhu3-te7 be7 liau2-liau2, hian7-seng5 to beh koe3-ni5, louh, chhu3-lai7 i2-keng bo5 poann3 hang7, in bou2 tioh8 kah peh8-chhat8 Chhit--a2 chham-siong5, kio3 i khi3 in toa7-peh hia ke-kiam2 chioh--chit8-koa2."
        ],
        [
          "來大伯仔兜，著先共大伯仔請安。",
          "Lai5 kau3 toa7-peh-a2 in tau, tioh8 seng ka7 in toa7-peh-a2 chheng2-an."
        ],
        [
          "大伯看伊毋是跤數，著刁工共伊講：「年卜咯，無汝物件是僎了啥款？」",
          "In toa7-peh khoann3 i m7 si7 kha-siau3, tioh8 thiau-kang ka7 i kong2, “ni5 beh kau3 louh, bo5 li2 mih8-kiann7 si7 chhoan5 liau2 siann2-khoan2 ?”"
        ],
        [
          "白賊七仔誠好禮共話講：「都攏差不多矣，干礁偆淡薄仔物件益袂僎著，毋即會來拜託大伯汝鬥三共。」",
          "Peh8-chhat8 Chhit--a2 chiann5 ho2 le2 ka7 in oe7 kong2, “To long2 chha-put-to ah, kan-ta chhun tam7-poh8-a2 mih8-kiann7 iah be7 chhoan5 tioh8, M7-chiah e7 lai5 pai3-thok toa7-peh li2 tau3 sann ka7.”"
        ],
        [
          "大伯聽了真歡喜，想講職个囡仔最近閣誠爻想，有塊認真過日，著共應講：「搰力食力，貧惰吞瀾，日後著愛扑拼，毋通予儂看汝無。一半擺仔無拄好，無要緊，看汝欠啥，我共汝僎駕。」",
          "In toa7-peh thiann liau2 chin hoann-hi2, siunn7 kong2 chit e5 gin2-a2 choe3-kin7 koh chiann5 gau5 siunn7, u7 teh jin7-chin koe3 jit8, tioh8 ka7 in3 kong2, “Kut-lat8 chiah8-lat8, pin5-toann7 thun noa7, jit8-au7 tioh8 ai3 phah-piann3, m7 thang hou7 lang5 khoann3 li2 bo5.  Chit8-poann3 pai2-a2 bo5 tu2-ho2, bo5 iau3-kin2, khoann3 li2 khiam3 siann2, goa2 ka7 li2 chhoan5 kah kau3.”"
        ],
        [
          "「益都欠淡薄仔銀兩但但，無，多謝大伯。」",
          "“Iah to khiam3 tam7-poh8-a2 gin5-nng7 nia7-nia7, bo5, to-sia7 toa7-peh.”"
        ],
        [
          "大伯氣駕沸沸跳，毋過話都講出去矣，嘛收袂轉來，就按呢，去予七仔卯去，白賊七仔著過著一个爽快个年。",
          "In toa7-peh khi3 kah phut-phut thiau3, m7-koh oe7 to kong2--chhut-khi3 ah, ma7 siu be7 tng2--lai5, chiu7 an2-ne, khi3 hou7 Chhit--a2 bau2--khi3, peh8-chhat8 Chhit--a2 tioh8 koe3 tioh8 chit8 e5 song2-khoai3 e5 ni5."
        ],
        [
          "毋過年過了，錢嘛開駕差不多矣，親情朋友借駕無塊借，白賊七也著想著一个計，伊身軀沐予澹澹，即疊一領長衫，走去城內揣許員外，迄个儂是小貪，閣足佮意買古董、寶貝；職工出門去拄著白賊七仔，看伊干礁穿一領薄薄仔个長衫，又閣夯一枝葵扇，歸身軀重汗，著共問講：「無啊，七也，汝是佗位塊毋著，正月時仔，天氣當寒，汝塔會職號體？」",
          "M7-koh ni5 koe3 liau2, chinn5 ma7 khui kah chha-put-to ah, chhin-chiann5 peng5-iu2 chioh kah bo5 teh chioh, peh8-chhat8 Chhit--a2 tioh8 siunn7 tioh8 chit8 e5 ke3, i seng-khu bak hou7 tam5-tam5, chiah thah8 chit8 nia2 tng5-sann, chau2 khi3 siann5-lai7 chhoe7 Khou2 goan5-goe7, hit e5 lang5 si7 siau2-tham, koh chiok kah-i3 be2 kou2-tong2, po2-poe3; chit kang chhut-mng5 khi3 tu2 tioh8 peh8-chhat8 Chhit--a2, khoann3 i kan-ta chheng7 chit8 nia2 poh8-poh8-a2 e5 tng5-sann, iu7-koh gia5 chit8 ki khoe-sinn3, kui seng-khu tang7-koann7, tioh8 ka7 mng7 kong2, “Bo5 ah, Chhit--a2, li2 si7 to2 ui7 teh m7-tioh8, chiann-goah8 si5-a2, thinn-khi3 tng koann5, li2 thah e7 chit-lo7 the2 ?”"
        ],
        [
          "白賊七也著講：「許員外，汝煞毋知我下早仔卜出門，料計今旦日有偌寒，毋即會穿職領寶衫出來，啥儂知影今旦日夭是無夠寒，害我熱駕歸身軀汗。」",
          "Peh8-chhat8 Chhit--a2 tioh8 kong2, “Khou2 goan5-goe7, li2 soah M7 chai goa2 e7-chai2-a2 beh chhut-mng5, liau7-ke3 kin-na2-jit8 u7 joa7 koann5, M7-chiah e7 chheng7 chit nia2 po2-sann chhut--lai5, siann2-lang5 chai-iann2 kin-na2-jit8 iau2 si7 bo5-kau3 koann5, hai7 goa2 joah8 kah kui seng-khu koann7.”"
        ],
        [
          "「益這是啥麼寶衫，遮爾好用。」",
          "“Iah che si7 siann2-mih po2-sann, chiah-nih8 ho2-iong7.”"
        ],
        [
          "「我都講汝有所不知，職領寶衫，是阮兜祖傳个寶貝，穿帶身軀袂輸坐佇烘爐頂共款，燒沸沸攏袂寒。」白賊七仔那講閣那行。",
          "“Goa2 to kong2 li2 iu2-sou2 put-ti, chit nia2 po2-sann, si7 goan2 tau chou2-thoan5 e5 po2-poe3, chheng7 toa3 seng-khu be7-su che7 ti7 hang-lou5 teng2 kang7-khoan2, sio phut-phut long2 be7 koann5.”peh8-chhat8 Chhit--a2 na2 kong2 koh na2 kiann5."
        ],
        [
          "員外綴咧直直問講：「汝迄領衫有卜賣儂否？」",
          "Goan5-goe7 toe3 leh tit8-tit8 mng7 kong2, “Li2 hit nia2 sann u7 beh be7 lang5--bouh ?”"
        ],
        [
          "白賊七仔那行那講，講：「毋賣毋賣，這是阮兜祖傳个寶貝，塔會使得賣儂呢？」",
          "Peh8-chhat8 Chhit--a2 na2 kiann5 na2 kong2, kong2, “M7 be7 m7 be7, che si7 goan2 tau chou2-thoan5 e5 po2-poe3, thah e7 sai2-tit be7 lang5 neh ?”"
        ],
        [
          "「我出一百兩，汝卜賣否？」",
          "“Goa2 chhut chit8-pah niu2, li2 beh be7--bouh ?”"
        ],
        [
          "「無愛無愛，袂使得賣啦。」",
          "“Bo5 ai3 bo5 ai3, be7 sai2--tit be7 lah.”"
        ],
        [
          "許員外綴駕里外遠白賊七也即答應將迄領「寶衫」賣伊四百兩銀。",
          "Khou2 goan5-goe7 toe3 kah li2-goa7 hng5 peh8-chhat8 Chhit--a2 chiah tah-eng3 chiong hit nia2 “Po2-sann”be7 i si3-pah niu2-gin5."
        ],
        [
          "許員外買著迄領「寶衫」，歡喜駕掠袂椆，隨共穿起來看袂咧，閣有影燒沸沸，袂輸坐佇烘爐頂。",
          "Khou2 goan5-goe7 be2 tioh8 hit nia2 “Po2-sann”, hoann-hi2 kah liah8 be7 tiau5, sui5 ka7 chheng7 khi2--lai5 khoann3 be7 leh, koh u7-iann2 sio phut-phut, be7-su che7 ti7 hang-lou5 teng2."
        ],
        [
          "原來，許員外出門毋捌塊行路，職馬一睏行遐遠，免講嘛熱。",
          "Goan5-lai5, Khou2 goan5-goe7 chhut-mng5 m7 bat teh kiann5 lou7, chit-ma2 chit8 khun3 kiann5 hiah hng5, bian2 kong2 ma7 joah8."
        ],
        [
          "白賊七仔著先踏一句話，講：「職領衫汝緊提轉去收予好，袂使得過別儂个手，若無是會無效噢。」",
          "Peh8-chhat8 Chhit--a2 tioh8 seng tah8 chit8 ku3 oe7, kong2, “Chit nia2 sann li2 kin2 theh8 tng2 khi3 siu hou7 ho2, be7 sai2--tit koe3 pat8-lang5 e5 chhiu2, na7 bo5 si7 e7 bo5 hau7 ouh.”"
        ],
        [
          "許員外轉厝，隨叫某提去收予好，聽候天氣大寒个時即提出來穿。",
          "Khou2 goan5-goe7 tng2 kau3 chhu3, sui5 kio3 in bou2 theh8 khi3 siu hou7 ho2, theng3-hau7 thinn-khi3 toa7-koann5 e5 si5 chiah theh8 chhut lai5 chheng7."
        ],
        [
          "一工，天氣是夭壽寒，白賊七仔當咧厝內焄豬跤，焄駕爛糊糊个時，聽見門口許員外來咧扑門，白賊七仔看毋是勢，緊叫某去開門，家已走唯後壁門出去。",
          "Chit8 kang, thinn-khi3 si7 iau2-siu7 koann5, peh8-chhat8 Chhit--a2 tng leh chhu3-lai7 kun5 ti-kha, kun5 kah noa7-kou5-kou5 e5 si5, thiann-kinn3 mng5-khau2 Khou2 goan5-goe7 lai5 leh phah-mng5, peh8-chhat8 Chhit--a2 khoann3 m7 si7 se3, kin2 kio3 in bou2 khi3 khui-mng5, ka-ki7 chau2 ui3 au7-piah-mng5 chhut--khi3."
        ],
        [
          "許員外揣無儂，伊嘛無客氣著坐帶大廳等白賊七仔轉來卜佮伊算數。",
          "Khou2 goan5-goe7 chhoe7 bo5 lang5, i ma7 bo5-kheh khi3 tioh8 che7 toa3 toa7-thiann tan2 peh8-chhat8 Chhit--a2 tng2--lai5 beh kah i sng3-siau3."
        ],
        [
          "原來今旦日，許員外穿迄領寶衫出門，去予寒著，即知影去予白賊七仔騙去，著卜來揣白賊七仔討一个仔公道。",
          "Goan5-lai5 kin-na2-jit8, Khou2 goan5-goe7 chheng7 hit nia2 po2-sann chhut-mng5, khi3 hou7 koann5 tioh8, chiah chai-iann2 khi3 hou7 peh8-chhat8 Chhit--a2 phian3--khi3, tioh8 beh lai5 chhoe7 peh8-chhat8 Chhit--a2 tho2 chit8-e5-a2 kong-to7."
        ],
        [
          "無外久，白賊七仔捾一肢豬跤轉來。見著許員外，共招呼講：",
          "Bo5 goa7 ku2, peh8-chhat8 Chhit--a2 koann7 chit8 ki ti-kha tng2--lai5.  Kinn3 tioh8 Khou2 goan5-goe7, ka7 chio-hou kong2:"
        ],
        [
          "「員外仔，塔即罕行。」",
          "“Goan5-goe7--a2, thah chiah han2-kiann5.”"
        ],
        [
          "許員外烽火當咧[火+著]，著共歹講：「免假啦，提一領舊長衫騙講是啥麼寶衫，害我今旦日乞寒著，職條數看汝卜按怎算。」",
          "Khou2 goan5-goe7 hong-hoe2 tng leh toh8, tioh8 ka7 phainn2-kong2, “Bian2 ke2 lah, theh8 chit8 nia2 ku7 tng5-sann phian3 kong2 si7 siann2-mih po2-sann, hai7 goa2 kin-na2-jit8 khi3 koann5 tioh8, chit tiau5 siau3 khoann3 li2 beh an3-choann2 sng3.”"
        ],
        [
          "「無可能啊，職領衫確實是阮祖傳个，敢是汝有予別儂提過乎？」",
          "“Bo5 kho2-leng5 ah, chit nia2 sann khak-sit8 si7 goan2 chou2-thoan5--e5, kann2 si7 li2 u7 hou7 pat8-lang5 theh8--koe3 houh ?”"
        ],
        [
          "「何有，我轉去了後，隨時提予阮查某儂，叫伊提去收予好，何有過別儂个手…啊，敢阮查某儂嘛袂使摸得？」",
          "“A7 u7, goa2 tng2--khi3 liau2-au7, sui5-si5 theh8 hou7 goan2 cha-bou2 lang5, kio3 i theh8 khi3 siu hou7 ho2, a7 u7 koe3 pat8-lang5 e5 chhiu2…ah, kann2 goan2 cha-bou2 lang5 ma7 be7 sai2 bong tit ?”"
        ],
        [
          "「都著毋，職領寶衫絕對袂使予別儂摸著，我苦矣，施員外講伊卜出七百兩買職領衫，我本來想講一半卜予汝趁，提五百五十兩去共汝買轉來，職聲歸个攏烏有去矣。錢無趁是無要緊，毋過阮祖公仔產按呢著予汝毀毀掉，正經是有夠扑損。」",
          "“To tioh8 m7, chit nia2 po2-sann choat8-tui3 be7 sai2 hou7 pat8-lang5 bong--tioh8, goa2 khou2 ah, Si goan5-goe7 kong2 i beh chhut chhit-pah niu2 be2 chit nia2 sann, goa2 pun2-lai5 siunn7 kong2 chit8-poann3 beh hou7 li2 than3, theh8 gou7-pah gou7-chap8 nng7 khi3 ka7 li2 be2 tng2--lai5, chit-siann kui e5 long2 ou-iu2 khi3 ah.  Chinn5 bo5 than3 si7 bo5 iau3-kin2, m7-koh goan2 chou2-kong-a2 san2 an2-ne tioh8 hou7 li2 hui2-hui2 tiau7, cheng3-keng si7 u7-kau3 phah-sng2.”"
        ],
        [
          "許員外聽了真歹勢，著直直共白賊七仔會失禮，白賊七仔著講：「代誌都按呢矣，塔有法度？無都罕行，食一下仔豬跤即走啦。」",
          "Khou2 goan5-goe7 thiann liau2 chin phainn2-se3, tioh8 tit8-tit8 ka7 peh8-chhat8 Chhit--a2 e7 sit-le2, peh8-chhat8 Chhit--a2 tioh8 kong2, “Tai7-chi3 to an2-ne ah, thah u7 hoat-tou7 ?  Bo5 to han2-kiann5, chiah8 chit8-e7-a2 ti-kha chiah chau2 lah.”"
        ],
        [
          "許員外想講職个七仔誠無誠意，一肢生豬跤毋知愛偌久即煑會爛，職陣著講卜請儂客。著共推辭。",
          "Khou2 goan5-goe7 siunn7 kong2 chit e5 Chhit--a2 chiann5 bo5 chiann5-i3, chit8 ki senn ti-kha M7 chai ai3 joa7 ku2 chiah chu2 e7 noa7, chit tin7 tioh8 kong2 beh chhiann2 lang5-kheh.  Tioh8 ka7 the-si5."
        ],
        [
          "白賊七仔一手牽許員外，一手提豬跤予某，共[目+聶]目講：「緊去提迄口鼎來煑，豬跤若爛透捧出來請員外。」",
          "Peh8-chhat8 Chhit--a2 chit8 chhiu2 khan Khou2 goan5-goe7, chit8 chhiu2 theh8 ti-kha hou7 in bou2, ka7 nih-bak8 kong2, “Kin2 khi3 theh8 hit khau2 tiann2 lai5 chu2, ti-kha na7 noa7-thau3 phang5 chhut-lai5 chhiann2 goan5-goe7.”"
        ],
        [
          "某捾生豬跤入去，一時仔隨捧爛豬跤出來；許員外愈看愈奇怪，夯箸夾一看眛，有影爛糊糊，閣軟苕苕，著共白賊七仔問講：「七仔七仔，汝焄這豬跤是有啥麼祕訣，哪會即爾緊閣即爾好食？",
          "In bou2 koann7 senn ti-kha jip8 khi3, chit8-si5-a2 sui5 phang5 noa7-ti-kha chhut-lai5; Khou2 goan5-goe7 ju2 khoann3 ju2 ki5-koai3, gia5 ti7 giap8 chit8 khoann3-mai7, u7-iann2 noa7-kou5-kou5, koh nng2-sio5-sio5, tioh8 ka7 peh8-chhat8 Chhit--a2 mng7 kong2, “Chhit--a2 Chhit--a2, li2 kun5 che ti-kha si7 u7 siann2-mih pi3-koat, nah e7 chiah-nih8 kin2 koh chiah-nih8 ho2-chiah8 ?"
        ],
        [
          "許員外硞硞問，白賊七仔即勻勻仔共伊講：「這是無啥麼祕訣啦。都阮兜有一口祖傳个寶鼎，啥麼料理囥落去煑，隨時著芳閣好食，像職肢豬跤啦。」",
          "Khou2 goan5-goe7 khok-khok mng7, peh8-chhat8 Chhit--a2 chiah un5-un5-a2 ka7 i kong2, “Che si7 bo5 siann2-mih pi3-koat lah.  To goan2 tau u7 chit8 khau2 chou2-thoan5 e5 po2-tiann2, siann2-mih liau7-li2 khng3 loh8 khi3 chu2, sui5-si5 tioh8 phang koh ho2-chiah8, chhiunn7 chit ki ti-kha lah.”"
        ],
        [
          "許員外聽了，又閣想卜愛職踦「寶鼎」，著拜託白賊七仔講：「恁兜嘛無啥麼奇巧个物件通煑，空有職口寶鼎亦扑爽。汝若來賣我，我即煑山珍海味來請汝。按呢好否？」",
          "Khou2 goan5-goe7 thiann liau2, iu7-koh siunn7 beh ai3 chit kha “Po2-tiann2”, tioh8 pai3-thok peh8-chhat8 Chhit--a2 kong2, “Lin2 tau ma7 bo5 siann2-mih ki5-khiau2 e5 mih8-kiann7 thang chu2, khang u7 chit khau2 po2-tiann2 iah8 phah-sng2.  Li2 na7 lai5 be7 goa2, goa2 chiah chu2 san-tin hai2-bi7 lai5 chhiann2 li2.  An2-ne ho2--bouh ?”"
        ],
        [
          "白賊七仔刁工講：「袂用得啦，我迄領寶衫都予毀毀掉矣，職口寶鼎卡按怎嘛袂得閤予汝扑歹去。」",
          "Peh8-chhat8 Chhit--a2 thiau-kang kong2, “Be7 iong7 tit lah, goa2 hit nia2 po2-sann to hou7 hui2-hui2 tiau7 ah, chit khau2 po2-tiann2 khah an3-choann2 ma7 be7 tit koh hou7 li2 phah-phainn2--khi3.”"
        ],
        [
          "許員外千拜託萬拜託，白賊七也夭是賣伊，職个許員外有一个怪癖著是愈買袂著个伊愈卜得手。",
          "Khou2 goan5-goe7 chhian pai3-thok ban7 pai3-thok, peh8-chhat8 Chhit--a2 iau2 si7 be7 i, chit e5 Khou2 goan5-goe7 u7 chit8 e5 koai3-phiah tioh8-si7 ju2 be2 be7 tioh8--e5 i ju2 beh tit kau3-chhiu2."
        ],
        [
          "許員外出六百兩，白賊七仔即免強賣伊，講：「好啦。今旦日我七仔會來賣祖公仔產，算是許員外有誠意，毋是囝孫無才情。」",
          "Khou2 goan5-goe7 chhut kau3 lak8-pah niu2, peh8-chhat8 Chhit--a2 chiah bian2-kiong2 be7 i, kong2, “Ho2 lah.  Kin-na2-jit8 goa2 Chhit--a2 e7 lai5 be7 chou2-kong-a2 san2, sng3 si7 Khou2 goan5-goe7 u7 chiann5-i3, m7 si7 kiann2-sun bo5 chai5-cheng5.”"
        ],
        [
          "許員外得著職口寶鼎，心內著開始按算想卜佇厝邊隔壁、親情朋友个面前tshiannltshiann1一下。拄好閣半月日著是伊做大生日，職聲省柴閣出名，六百兩銀開了誠有價值。",
          "Khou2 goan5-goe7 tit tioh8 chit khau2 po2-tiann2, sim-lai7 tioh8 khai-si2 an3-sng3 siunn7 beh ti7 chhu3-pinn keh-piah、chhin-chiann5 peng5-iu2 e5 bin7-cheng5 chhiann5-iann5--chit8-e7.  Tu2-ho2 koh poann3 goeh8-jit8 tioh8-si7 i cho3 toa7 senn-jit8, chit-siann senn2-chha5 koh chhut-mia5, lak8-pah niu2-gin5 khui liau2 chiann5 u7 ke3-tat8."
        ],
        [
          "迄工透早，許員外著叫儂刣豬刣鴨，閣吩咐下跤手儂毋免煑，斲斲咧一盤仔一盤囥塊桌仔頂。儂客來位，掠準講是卜食火鍋，攏講天氣即寒，食火鍋有著時啦。",
          "Hit kang thau3-cha2, Khou2 goan5-goe7 tioh8 kio3 lang5 thai5 ti thai5 ah, koh hoan-hu3 e7-kha-chhiu2 lang5 m7 bian2 chu2, tok-tok--leh chit8-poann5-a2 chit8 poann5 khng3 teh toh-a2 teng2.  Lang5-kheh lai5 kau3-ui7, liah8-chun2 kong2 si7 beh chiah8 hoe2-ko, long2 kong2 thinn-khi3 chiah koann5, chiah8 hoe2-ko u7 tioh8-si5 lah."
        ],
        [
          "毋過員外亦無買火炭，卜食桌時，干礁夯一口缺角个鼎出來，一盤鴨肉共伊拼入去鼎底，著請逐家來用菜。",
          "M7-koh goan5-goe7 iah8 bo5 be2 hoe2-thoann3, kau3 beh chiah8 toh si5, kan-ta gia5 chit8 khau2 khih-kak e5 tiann2 chhut-lai5, chit8 poann5 ah-bah ka7 i piann3 jip8 khi3 tiann2-te2, tioh8 chhiann2 tak8-ke lai5 iong7-chhai3."
        ],
        [
          "職時陣，當然是無儂敢夯箸去挾來食。員外著共逐家解說講職口寶鼎个奧妙，家已著先挾一塊起來食予逐家看。",
          "Chit si5-chun7, tong-jian5 si7 bo5 lang5 kann2 gia5 ti7 khi3 ngeh lai5 chiah8.  Goan5-goe7 tioh8 ka7 tak8-ke kai2-soeh kong2 chit khau2 po2-tiann2 e5 o3-biau7, ka-ki7 tioh8 seng ngeh chit8 teh khi2-lai5 chiah8 hou7 tak8-ke khoann3."
        ],
        [
          "一下咬落去，喙齒強卜咬斷去，閣再一下看，鴨肉益是血流血滴。員外職擺佇眾儂面頭前漏氣，面子卸了了。",
          "Chit8-e7 ka7--loh8-khi3, chhui3-khi2 kiong5-beh ka7 tng7--khi3, koh-chai3 chit8-e7 khoann3, ah-bah iah si7 hoeh-lau5 hoeh-tih.  Goan5-goe7 chit pai2 ti7 cheng3-lang5 bin7 thau5-cheng5 lau3-khui3, bin7-chu2 sia3 liau2-liau2."
        ],
        [
          "儂客來予伊請，攏是先枵幾何頓即卜來遮食一頓粗飽个。職馬食無，逐个攏袂堪得枵，著汝一句我一句佇遐塊扑撓涼。",
          "Lang5-kheh lai5 hou7 i chhiann2, long2 si7 seng iau kui2-a7 tng3 chiah beh lai5 chia chiah8 chit8 tng3 chhou-pa2--e5.  Chit-ma2 chiah8 bo5, tak8 e5 long2 be7 kham-tit iau, tioh8 li2 chit8 ku3 goa2 chit8 ku3 ti7 hia teh phah la5-liang5."
        ],
        [
          "員外聽著是氣駕強卜掠狂，隨走去白賊七仔兜，想講職擺絕對毋放伊煞。",
          "Goan5-goe7 thiann--tioh8 si7 khi3 kah kiong5-beh liah8-kong5, sui5 chau2 khi3 peh8-chhat8 Chhit--a2 in tau, siunn7 kong2 chit pai2 choat8-tui3 m7 pang3 i soah."
        ],
        [
          "許員外來白賊七仔兜掠準備白賊七仔已經走去宓矣。啥知影白賊七仔煞徛佇門跤口塊等許員外。",
          "Khou2 goan5-goe7 lai5 kau3 peh8-chhat8 Chhit--a2 in tau liah8 chun2-pi7 peh8-chhat8 Chhit--a2 i2-keng chau2 khi3 bih ah.  Siann2 chai-iann2 peh8-chhat8 Chhit--a2 soah khia7 ti7 mng5 kha-khau2 teh tan2 Khou2 goan5-goe7."
        ],
        [
          "原來白賊七仔早著有聽風聲講許員外卜做生日，料著職層代誌今旦日穩當會爆空，已經想好後步卜應付許員外矣。",
          "Goan5-lai5 peh8-chhat8 Chhit--a2 cha2 tioh8 u7 thiann hong-siann kong2 Khou2 goan5-goe7 beh cho3 senn-jit8, liau7 tioh8 chit chan5 tai7-chi3 kin-na2-jit8 un2-tang3 e7 piak-khang, i2-keng siunn7 ho2 au7-pou7 beh eng3-hu3 Khou2 goan5-goe7 ah."
        ],
        [
          "「員外，我拄好卜去揣汝耳，職項代誌，汝一定愛聽我解說。」白賊七仔直直會失禮，閣講著職个理由出來。",
          "“Goan5-goe7, goa2 tu2-ho2 beh khi3 chhoe7 li2 nia7, chit hang7 tai7-chi3, li2 it-teng7 ai3 thiann goa2 kai2-soeh.”peh8-chhat8 Chhit--a2 tit8-tit8 hoe7 sit-le2, koh kong2 tioh8 chit e5 li2-iu5 chhut-lai5."
        ],
        [
          "「益都攏是阮迄个老柴耙啦，迄工提毋著物件予汝，我當想卜共寶鼎送去恁兜，拄好汝來矣，確實真歹勢。」",
          "“Iah to long2 si7 goan2 hit e5 lau7 chha5-pe5 lah, hit kang theh8 m7-tioh8 mih8-kiann7 hou7 li2, goa2 tng siunn7 beh ka7 po2-tiann2 sang3 khi3 lin2 tau, tu2-ho2 li2 lai5 ah, khak-sit8 chin phainn2-se3.”"
        ],
        [
          "許員外聽伊講按呢，閣直直共伊會失禮，氣著卡tsheh8落去，著講：「若是按呢，著無要緊啦，儂塊講；仙人仆鼓有時錯，跤步踏差啥儂無。迄口寶鼎提來予我著好矣啦。」",
          "Khou2 goan5-goe7 thiann i kong2 an2-ne, koh tit8-tit8 ka7 i hoe7 sit-le2, khi3 tioh8 khah chheh8--loh8-khi3, tioh8 kong2, “Na7 si7 an2-ne, tioh8 bo5 iau3-kin2 lah, lang5 teh kong2; sian-jin5 phak-kou2 u7-si5 chho3, kha-pou7 tah8-chha siann2-lang5 bo5.  Hit khau2 po2-tiann2 theh8 lai5 hou7 goa2 tioh8 ho2 ah lah.”"
        ],
        [
          "白賊七仔著喝某共「正寶鼎」夯出來予許員外，某閣有影唯灶跤提一口鼎出來。毋過行大廳煞跋一倒，「寶鼎」煞摃破去。白賊七仔看著，隨共某鬃起來，對耳孔邊共搧落去，罵講：「汝職个潑貓，汝是久無予我tsam3，袂記得我鞋仔穿幾號矣。這是阮兜幾何代祖傳个寶貝，汝一下著共摃破。我看汝有命通賠否！」著共某拖去門跤口，唯門後提一枝半烏半紅个棍仔，用烏个迄爿摃某个頭殼，某目睭轉白，閣摯兩下著倒咧塗跤袂振袂動矣。",
          "Peh8-chhat8 Chhit--a2 tioh8 hoah in bou2 ka7 “Chiann3 po2-tiann2”gia5 chhut-lai5 hou7 Khou2 goan5-goe7, in bou2 koh u7-iann2 ui3 chau3-kha theh8 chit8 khau2 tiann2 chhut--lai5.  M7-koh kiann5 kau3 toa7-thiann soah poah8 chit8-to2, “Po2-tiann2”soah kong3 phoa3--khi3.  Peh8-chhat8 Chhit--a2 khoann3--tioh8, sui5 ka7 in bou2 chang--khi2-lai5, tui3 hinn7-khang pinn ka7 sian3--loh8-khi3, me7 kong2, “Li2 chit e5 phoah-ba5, li2 si7 ku2 bo5 hou7 goa2 cham3, be7 ki3-tit goa2 e5-a2 chheng7 kui2 ho7 ah.  Che si7 goan2 tau kui2-a7 tai7 chou2-thoan5 e5 po2-poe3, li2 chit8-e7 tioh8 ka7 kong3 phoa3.  Goa2 khoann3 li2 u7 mia7 thang poe5--bouh !”  Tioh8 ka7 in bou2 thoa khi3 mng5 kha-khau2, ui3 mng5-au7 theh8 chit8 ki poann3 ou poann3 ang5 e5 kun3-a2, iong7 ou--e5 hit peng5 kong3 in bou2 e5 thau5-khak, in bou2 bak8-chiu tng2-peh8, koh chhoah nng7 e7 tioh8 to2 leh thou5-kha be7 tin2 be7 tang7 ah."
        ],
        [
          "員外看著驚駕卜死。講：「代誌大條矣啦。恁某是汝扑死个，共我無值代，汝勿去牽賴我，我卜來去矣。」",
          "Goan5-goe7 khoann3--tioh8 kiann kah beh si2.  Kong2, “Tai7-chi3 toa7-tiau5 ah lah.  Lin2 bou2 si7 li2 phah-si2--e5, ka7 goa2 bo5 ti7-tai7, li2 mai3 khi3 khan-loa7 goa2, goa2 beh lai5-khi3 ah.”"
        ],
        [
          "白賊七仔共許員外扭椆咧講：「無要緊，我職枝陰陽棍會凍共活儂扑死，亦會凍共死儂扑予活。」",
          "Peh8-chhat8 Chhit--a2 ka7 Khou2 goan5-goe7 giu2 tiau5 leh kong2, “Bo5 iau3-kin2, goa2 chit ki im-iong5-kun3 e7-tang3 ka7 oah8 lang5 phah-si2, iah8 e7-tang3 ka7 si2-lang5 phah hou7 oah8.”"
        ],
        [
          "講煞，著閣用紅个迄爿摃某个頭殼。某哀一聲，著[走@百]起來，走入去房間。",
          "Kong2 soah, tioh8 koh iong7 ang5 e5 hit peng5 kong3 in bou2 e5 thau5-khak.  In bou2 ai chit8 siann, tioh8 peh--khi2-lai5, chau2 jip8 khi3 pang5-keng."
        ],
        [
          "許員外職陣已經袂記得啥麼寶鼎，顛倒對職枝陰陽棍卡有趣味。尾矣，許員外閣開兩百兩，即共職枝棍仔紮轉去。伊想講職枝陰陽棍誠好用，後擺卜食飯个時著共厝內个長工摃予死，卜做穡即閣共摃予活，毋知會凍省外儕錢，喝起喝倒，攏看我一个。毋過職枝陰陽棍毋知有效否。",
          "Khou2 goan5-goe7 chit-chun7 i2-keng be7 ki3-tit siann2-mih po2-tiann2, tian-to3 tui3 chit ki im-iong5-kun3 khah u7 chhu3-bi7.  Kau3 boe2 ah, Khou2 goan5-goe7 koh khai nng7-pah niu2, chiah ka7 chit ki kun3-a2 chah--tng2-khi3.  I siunn7 kong2 chit ki im-iong5-kun3 chiann5 ho2-iong7, au7-pai2 beh chiah8-png7 e5 si5 tioh8 ka7 chhu3-lai7 e5 tng5-kang kong3 hou7 si2, beh choh-sit  chiah koh ka7 kong3 hou7 oah8, M7 chai e7-tang3 senn2 goa7 che7 chinn5, hoah- khi2 hoah-to2, long2 khoann3 goa2 chit8 e5.  M7-koh chit ki im-iong5-kun3 M7 chai u7 hau7--bouh."
        ],
        [
          "拄好邊仔一隻狗母塊共伊吠，許員外著夯職枝陰陽棍共摃。",
          "Tu2-ho2 pinn-a2 chit8 chiah kau2-bu2 teh ka7 i pui7, Khou2 goan5-goe7 tioh8 gia5 chit ki im-iong5-kun3 ka7 kong3."
        ],
        [
          "職隻狗母拄好即生狗囝，氣血有卡虛，去予摃一下著死死暈暈去。許員外閣再用紅个迄爿共摃，狗母予摃一下疼，著kainn1一聲，尾溜夾咧緊走。",
          "Chit chiah kau2-bu2 tu2-ho2 chiah senn kau2-kiann2, khi3-hoeh u7 khah hi, khi3 hou7 kong3 chit8-e7 tioh8 si2-si2 hun7-hun7 khi3.  Khou2 goan5-goe7 koh-chai3 iong7 ang5--e5 hit peng5 ka7 kong3, kau2-bu2 hou7 kong3 chit8-e7 thiann3, tioh8 kainn chit8 siann, boe2-liu giap8--leh kin2 chau2."
        ],
        [
          "許員外料叫真正有效，歡歡喜喜轉去矣。轉厝，儂客嘛走卜了矣。伊著行走去揣一个阿舍討錢，順绁卜展一个風神。",
          "Khou2 goan5-goe7 liau7-kio3 chin-chiann3 u7 hau7, hoann-hoann hi2-hi2 tng2--khi3 ah.  Tng2 kau3 chhu3, lang5-kheh ma7 chau2 beh liau2 ah.  I tioh8 kiann5 chau2 khi3 chhoe7 chit8 e5 A-sia3 tho2-chinn5, sun7-soa3 beh tian2 chit8 e5 hong-sin5."
        ],
        [
          "職个阿舍錢都毋還，閣講：「日子都益未，汝遐早著來卜討錢，是塊討心適个噢。」",
          "Chit e5 A-sia3 chinn5 to m7 heng5, koh kong2, “Jit8-chi2 to iah-boe7 kau3, li2 hiah cha2 tioh8 lai5 beh tho2-chinn5, si7 teh tho2 sim-sek--e5 ouh.”"
        ],
        [
          "許員外有陰陽棍在手，行路著卡有風矣，講：「有錢無錢，先予我摃一下即閣講。」",
          "Khou2 goan5-goe7 u7 im-iong5-kun3 chai7-chhiu2, kiann5 lou7 tioh8 khah u7 hong ah, kong2, “U7 chinn5 bo5 chinn5, seng hou7 goa2 kong3 chit8-e7 chiah koh kong2.”"
        ],
        [
          "「好膽汝共我摃看眛」",
          "“Ho2-tann2 li2 ka7 goa2 kong3 khoann3-mai7”"
        ],
        [
          "許員外正經夯陰陽棍唯頭殼著共摃落去，傷出力去，阿舍煞予伊摃死去。",
          "Khou2 goan5-goe7 cheng3-keng gia5 im-iong5-kun3 ui3 thau5-khak tioh8 ka7 kong3--loh8-khi3, siunn chhut-lat8 khi3, A-sia3 soah hou7 i kong3-si2--khi3."
        ],
        [
          "阿舍某看著真驚惶，喝講：「救儂噢，許員外扑死儂噢。」",
          "A-sia3 in bou2 khoann3--tioh8 chin kiann-hiann5, hoah kong2, “Kiu3 lang5 ouh, Khou2 goan5-goe7 phah-si2 lang5 ouh.”"
        ],
        [
          "許員外益閣笑咪咪，講：「免驚，我職枝陰陽棍會凍共活儂扑死，亦會凍共死儂扑予活。」",
          "Khou2 goan5-goe7 iah koh chhio3 bi-bi, kong2, “Bian2 kiann, goa2 chit ki im-iong5-kun3 e7-tang3 ka7 oah8 lang5 phah-si2, iah8 e7-tang3 ka7 si2-lang5 phah hou7 oah8.”"
        ],
        [
          "閣唯阿舍个頭殼摃一下，頭殼破一空，毋過儂煞無閣活起來。摃來摃去攏無效。就按呢，儂予摃死去，許員外煞予官府掠去。",
          "Koh ui3 A-sia3 e5 thau5-khak kong3 chit8-e7, thau5-khak phoa3 chit8 khang, m7-koh lang5 soah bo5 koh oah8 khi2--lai5.  Kong3 lai5 kong3 khi3 long2 bo5 hau7.  Chiu7 an2-ne, lang5 hou7 kong3-si2 khi3, Khou2 goan5-goe7 soah hou7 koann-hu2 liah8 khi3."
        ],
        [
          "許員外兜个儂卜揣白賊七仔算數，白賊七仔早著走路走駕無看見儂影矣。",
          "Khou2 goan5-goe7 in tau e5 lang5 beh chhoe7 peh8-chhat8 Chhit--a2 sng3-siau3, peh8-chhat8 Chhit--a2 cha2 tioh8 chau2 lou7 chau2 kah bo5 khoann3-kinn3 lang5-iann2 ah."
        ],
        [
          "白賊七仔偷走了後，依員無守本分，四界去共儂騙，像許員外職號予白賊七仔害駕忝忝忝个儂，毋知益閣有外儕。毋過儂塊做，天塊看，白賊七仔落尾亦無好死，有一遍走路个時，無張持跋落去二仁溪煞淹淹死。",
          "Peh8-chhat8 Chhit--a2 thau-chau2 liau2-au7, iu5-goan5 bo5 siu2 pun2-hun7, si3-ke3 khi3 ka7 lang5 phian3, chhiunn7 Khou2 goan5-goe7 chit-lo7 hou7 peh8-chhat8 Chhit--a2 hai7 kah thiam2 thiam2 thiam2 e5 lang5, M7 chai iah koh u7 goa7 che7.  M7-koh lang5 teh cho3, thinn teh khoann3, peh8-chhat8 Chhit--a2 loh8-boe2 iah8 bo5 ho2-si2, u7 chit8 pian3 chau2-lou7 e5 si5, bo5 tiunn-ti5 poah8 loh8 khi3 Ji7-jin5-khe soah im-im--si2."
        ]
      ],
      "篇名": "白賊七"
    }
  ]
}
