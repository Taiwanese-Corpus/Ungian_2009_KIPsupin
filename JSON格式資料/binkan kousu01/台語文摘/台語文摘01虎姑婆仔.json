{
  "作者": "洪鯤",
  "出版年": "1993",
  "出版者": "台語文摘雜誌社",
  "文類": "民間故事",
  "書名": "台語文摘台灣囡仔古專輯",
  "書寫系統": "漢字",
  "資料": [
    {
      "段": [
        [
          "古早古早，內山有一間厝，帶一隻羊母佮兩隻羊仔囝。",
          "Kou2-cha2 kou2-cha2, lai7-soann u7 chit8 keng chhu3, toa3 chit8 chiah iunn5-bo2 kah nng7 chiah iunn5-a2-kiann2."
        ],
        [
          "有一日，羊母穿媠媠卜出門，交待伊个囝講：「阿母卜來去姑婆兜，明旦下晡即會轉來。恁兩儂乖乖顧厝，下昏暗時門著關予好，若有儂叫門，恁千萬毋通共伊開，有聽見無？",
          "U7 chit8 jit8, iunn5-bo2 chheng7 sui2-sui2 beh chhut-mng5, kau-tai3 i e5 kiann2 kong2, “A-bu2 beh lai5-khi3 kou-po5 tau, bin5-na2 e7-pou chiah e7 tng2--lai5.  Lin2 nng7 lang5 koai-koai kou3-chhu3, e7-hng am3-si5 mng5 tioh8 koainn hou7 ho2, na7 u7 lang5 kio3-mng5, lin2 chhian-ban7 m7 thang ka7 i khui, u7 thiann--kinn3 bo5 ?"
        ],
        [
          "羊仔囝講：「阿母免掛心，阮知影啦。」",
          "Iunn5-a2-kiann2 kong2, “A-bu2 bian2 koa3-sim, goan2 chai-iann2 lah.”"
        ],
        [
          "「知影著好。」羊母講了，手捾盛籃仔，起跤做伊去。",
          "“Chai-iann2 tioh8 ho2.”Iunn5-bo2 kong2-liau2, chhiu2 koann7 siann7-na5-a2, khi2-kha cho3 i khi3."
        ],
        [
          "羊仔囝閣迌一睏仔，看天卜昏矣，著趕緊洗手面，關門，早早去睏。",
          "Iunn5-a2-kiann2 koh chhit-tho5 chit8-khun3-a2, khoann3 thinn beh hng ah, tioh8 koann2-kin2 se2 chhiu2-bin7, koainn-mng5, cha2-cha2 khi3 khun3."
        ],
        [
          "彼冥月娘真光，厝外恬寂寂，無聲無說。兩隻羊仔囝第一擺拄著阿母無佇厝，心肝稀微，煞睏袂去。到駕月光照著眠床，聽著有儂扑門个聲。",
          "Hit me5 goeh8-niu5 chin kng, chhu3-goa7 tiam7 chih-chih, bo5 siann bo5 soeh.  Nng7 chiah iunn5-a2-kiann2 te7 it pai2 tu2 tioh8 a-bu2 bo5 ti7 chhu3, sim-koann hi-bi5, soah khun3 be7 khi3.  Kau3 kah goeh8-kng chio3 tioh8 bin5-chhng5, thiann tioh8 u7 lang5 phah-mng5 e5 siann."
        ],
        [
          "「開門噢！」",
          "“Khui-mng5 ouh !”"
        ],
        [
          "羊仔囝驚一趒，到底是啥儂塊叫門？咁會是阿母透冥趕轉來？心內梟疑，著問講：「啥麼儂？」",
          "Iunn5-a2-kiann2 kiann chit8-tio5, tau3-te2 si7 siann2-lang5 teh kio3-mng5 ?  Kam2 e7 si7 a-bu2 thau3-me5 koann2--tng2-lai5 ?  Sim-lai7 hiau-gi5, tioh8 mng7 kong2, “Siann2-mih lang5 ?”"
        ],
        [
          "「是我啦，姑婆啦！」",
          "“Si7 goa2 lah, kou-po5 lah !”"
        ],
        [
          "「毋是阿母，是姑婆來矣！」羊仔大哥卡條直，聽講是姑婆，趕緊卜去開門。羊仔小弟卡精，緊共伊擋講：「慢且，阿母有交待，講若有儂叫門，千萬毋通共開，汝咁袂記得矣咯？閣再講阿母是卜去姑婆兜，姑婆塔會顛倒來咱兜？無的確伊是虎姑婆仔咧。」",
          "“M7 si7 a-bu2, si7 kou-po5 lai5 ah !”  Iunn5-a2 toa7-ko khah tiau5-tit8, thiann-kong2 si7 kou-po5, koann2-kin2 beh khi3 khui-mng5.  Iunn5-a2 sio2-ti7 khah cheng, kin2 ka7 i tong3 kong2, “Bna7-chhiann2, a-bu2 u7 kau-tai3, kong2 na7 u7 lang5 kio3-mng5, chhian-ban7 m7 thang ka7 khui, li2 kam2 be7 ki3--tit ah louh ?  Koh-chai3 kong2 a-bu2 si7 beh khi3 kou-po5 tau, kou-po5 thah e7 tian-to3 lai5 lan2 tau ?Bo5 tek-khak i si7 hou2 kou-po5-a2 leh.”"
        ],
        [
          "羊仔大哥即講：「有影，無，趁職馬外面月娘光光，咱對窗仔共伊瞻看昧，看伊是毋是姑婆。」",
          "Iunn5-a2 toa7-ko chiah kong2, “U7-iann2, bo5, than3 chit-ma2 goa7-bin7 goeh8-niu5 kng-kng, lan2 tui3 thang-a2 ka7 i tam khoann3-mai7, khoann3 i si7 m7 si7 kou-po5.”"
        ],
        [
          "兩儂[走@百]起去窗仔，唯窗仔縫看出去外口。啊喲，真正是虎姑婆仔，驚死儂。",
          "Nng7 lang5 peh khi2 khi3 thang-a2, ui3 thang-a2 phang7 khoann3 chhut khi3 goa7-khau2.  Aih-ioh, chin-chiann3 si7 hou2 kou-po5-a2, kiann--si2-lang5."
        ],
        [
          "砰砰砰！「羊仔囝乖，緊共姑婆開門。」",
          "Phong phong phong !  ”Iunn5-a2-kiann2 koai, kin2 ka7 kou-po5 khui-mng5.”"
        ],
        [
          "羊仔囝講：「袂使開，袂使開，汝毋是阮羊姑婆仔，汝是虎姑婆仔。」",
          "Iunn5-a2-kiann2 kong2, “Be7 sai2 khui, be7 sai2 khui, li2 m7 si7 goan2 iunn5 kou-po5-a2, li2 si7 hou2 kou-po5-a2.”"
        ],
        [
          "「濫糝講。」虎姑婆講：「恁塔會知影我毋是恁姑婆？」",
          "“Lam7-sam2 kong2.” Hou2-kou-po5 kong2, “Lin2 thah e7 chai-iann2 goa2 m7 si7 lin2 kou-po5 ?”"
        ],
        [
          "羊仔囝講：「阮姑婆有角，汝無角。」",
          "Iunn5-a2-kiann2 kong2, “Goan2 kou-po5 u7 kak , li2 bo5 kak .”"
        ],
        [
          "虎姑婆聽了，即想講：「有影，我煞無想著。我著趕緊來去小妝一下仔即閣來。」",
          "Hou2-kou-po5 thiann liau2, chiah siunn7 kong2, “U7-iann2, goa2 soah bo5 siunn7--tioh8.  Goa2 tioh8 koann2-kin2 lai5-khi3 sio2 chng--chit8-e7-a2 chiah koh lai5.”"
        ],
        [
          "過真久，虎姑婆幔一領羊皮閣來矣。",
          "Koe3 chin ku2, Hou2-kou-po5 moa chit8 nia2 iunn5 phoe5 koh lai5 ah."
        ],
        [
          "砰砰砰！「開門噢！」",
          "Phong phong phong !  ”Khui-mng5 ouh !”"
        ],
        [
          "「啥麼儂？」",
          "“Siann2-mih lang5 ?”"
        ],
        [
          "「咩﹒﹒﹒我是姑婆啦。」",
          "“Me......Goa2 si7 kou-po5 lah.”"
        ],
        [
          "虎姑婆激羊仔聲按呢講。",
          "Hou2-kou-po5 kek iunn5-a2 siann an2-ne kong2."
        ],
        [
          "羊仔囝聽著羊仔聲，感覺梟疑。咁正是姑婆？姑婆塔會透冥來咱兜？奇怪。羊仔大哥講：「毋管是啥麼儂，咱[走@百]起去窗仔對窗仔縫看出去外面，共羊仔小弟拽手講：「小弟汝來看，是姑婆無毋著啦。」",
          "Iunn5-a2-kiann2 thiann tioh8 iunn5-a2 siann, kam2-kak hiau-gi5.  Kam2 chiann3 si7 kou-po5 ?  Kou-po5 thah e7 thau3-me5 lai5 lan2 tau ?  Ki5-koai3.  Iunn5-a2 toa7-ko kong2, “M7-koan2 si7 siann2-mih lang5, lan2 peh khi2 khi3 thang-a2 tui3 thang-a2 phang7 khoann3 chhut khi3 goa7-bin7, ka7 iunn5-a2 sio2-ti7 iat8-chhiu2 kong2, “Sio2-ti7 li2 lai5 khoann3, si7 kou-po5 bo5 m7-tioh8 lah.”"
        ],
        [
          "羊仔小弟[走@百]起去窗仔，看一隻大隻羊仔塊叫門：",
          "Iunn5-a2 sio2-ti7 peh khi2 khi3 thang-a2, khoann3 chit8 chiah toa7 chiah iunn5-a2 teh kio3-mng5:"
        ],
        [
          "「咩﹒﹒﹒，緊開門噢！乖孫仔，緊共姑婆開門。",
          "“Me......, kin2 khui-mng5 ouh !  Koai sun-a2, kin2 ka7 kou-po5 khui-mng5."
        ],
        [
          "「來矣啦！羊仔大哥聽見姑婆按呢塊共伊催，三跤步做兩跤步著走去開門。」",
          "“Lai5 ah lah !  Iunn5-a2 toa7-ko thiann--kinn3 kou-po5 an2-ne teh ka7 i chhui, sann kha-pou7 cho3 nng7 kha-pou7 tioh8 chau2 khi3 khui-mng5.”"
        ],
        [
          "「乖，益恁阿母無佇咧是否？」",
          "“Koai, iah lin2 a-bu2 bo5 ti7--leh si7--bouh ?”"
        ],
        [
          "「阿母講卜去姑婆恁兜呢，姑婆汝塔會閣來阮兜？」",
          "“A-bu2 kong2 beh khi3 kou-po5 lin2 tau neh, kou-po5 li2 thah e7 koh lai5 goan2 tau ?”"
        ],
        [
          "「嗄？」虎姑婆假意外，講：「塔會按呢，我都有共恁阿母講卜來恁遮閣噢，敢是去恁大姑婆兜拉，無要緊，我帶遮等伊。阿母有講東時卜轉來無？」",
          "“Ann9 ?” Hou2-kou-po5 ke2 i3-goa7, kong2, “Thah e7 an2-ne, goa2 to u7 ka7 lin2 a-bu2 kong2 beh lai5 lin2 chia koh ouh, kann2 si7 khi3 lin2 toa7 kou-po5 in tau lah, bo5 iau3-kin2, goa2 toa3 chia tan2--i.  A-bu2 u7 kong2 tang-si5 beh tng2--lai5 bo5 ?”"
        ],
        [
          "「有啦，伊講明旦下晡卜倒來。」大哥講。",
          "“U7 lah, i kong2 bin5-na2 e7-pou beh to3--lai5.” Toa7-ko kong2."
        ],
        [
          "「按呢好。姑婆下昏暗行遠路，亦真忝矣，誠愛睏，啥麼儂卜唅姑婆睏共床？」",
          "“An2-ne ho2.  Kou-po5 e7-hng am3 kiann5 hng7-lou7, iah8 chin thiam2 ah, chiann5 ai3 khun3, siann2-mih lang5 beh ham5 kou-po5 khun3 kang7-chhng5”"
        ],
        [
          "「我。」大哥大聲講。",
          "“Goa2.” Toa7-ko toa7-siann kong2."
        ],
        [
          "羊仔大哥唅姑婆卡熟視。「無，下昏暗汝唅姑婆睏做夥喏。」",
          "Iunn5-a2 toa7-ko ham5 kou-po5 khah sek8-sai7.  “Bo5, e7-hng am3 li2 ham5 kou-po5 khun3 cho3-hoe2 nouh.”"
        ],
        [
          "羊仔大哥聽著，歡歡喜喜去共姑婆舒被，準備卜唅姑婆睏共床。",
          "Iunn5-a2 toa7-ko thiann--tioh8, hoann-hoann hi2-hi2 khi3 ka7 kou-po5 chhu-phoe7, chun2-pi7 beh ham5 kou-po5 khun3 kang7-chhng5."
        ],
        [
          "羊仔小弟看著姑婆生做遐大叢，愈看愈無[人+成]羊姑婆，心內驚疑，毋敢講。想卜揣機會招阿兄逃走，可憐職个羊仔大哥傷條直，一直纏虎姑婆塊施妮，實在真無法度。",
          "Iunn5-a2 sio2-ti7 khoann3 tioh8 kou-po5 senn-cho3 hiah toa7 chang5, ju2 khoann3 ju2 bo5 seng5 iunn5 kou-po5, sim-lai7 kiann-gi5, m7 kann2 kong2.  Siunn7 beh chhoe7 ki-hoe7 chio a-hiann to5-chau2, kho2-lian5 chit e5 iunn5-a2 toa7-ko siunn tiau5-tit8, it-tit8 tinn5 Hou2-kou-po5 teh sai-nai, sit8-chai7 chin bo5 hoat-tou7."
        ],
        [
          "羊仔大哥一下倒落去眠床，睏駕咕咕叫。羊仔小弟睏袂去，目睭假瞌瞌，其實攏佇塊注意聽有啥麼動靜。",
          "Iunn5-a2 toa7-ko chit8-e7 to3 loh8 khi3 bin5-chhng5, khun3 kah konn7-konn7 kio3.  Iunn5-a2 sio2-ti7 khun3 be7 khi3, bak8-chiu ke2 kheh-kheh, ki5-sit8 long2 ti7 teh chu3-i3 thiann u7 siann2-mih tong7-cheng7."
        ],
        [
          "到駕半冥个時陣，忽然聽見嗑嗑叫，毋知姑婆塊食啥麼。伊著大膽問講：「姑婆，汝是塊食啥麼？」",
          "Kau3 kah poann3-me5 e5 si5-chun7, hut-jian5 thiann-kinn3 khaunn8-khaunnh8 kio3, M7 chai kou-po5 teh chiah8 siann2-mih.  I tioh8 toa7-tann2 mng7 kong2, “Kou-po5, li2 si7 teh chiah8 siann2-mih ?”"
        ],
        [
          "姑婆講：「食雞骨仔啦。」",
          "Kou-po5 kong2, “Chiah8 ke-kut-a2 lah.”"
        ],
        [
          "羊仔小弟講：「我嘛卜食。」",
          "Iunn5-a2 sio2-ti7 kong2, “Goa2 ma7 beh chiah8.”"
        ],
        [
          "姑婆抌一枝骨仔予羊仔小弟。羊仔小弟提來，一下摸，啊喲，有羊仔跤蹄，這咁毋是大兄个跤呢？伊誠實是虎姑婆無毋著啦。心肝愈想愈驚，又閣毋敢出聲。心內塊想講：「愛卡猛想計偷走，若無著害矣。」",
          "Kou-po5 tim3 chit8 ki kut-a2 hou7 iunn5-a2 sio2-ti7.  Iunn5-a2 sio2-ti7 theh8--lai5, chit8-e7 bong, Aih-ioh, u7 iunn5-a2 kha-te5, che kam2 m7 si7 toa7-hiann e5 kha neh ?  I chiann5-sit8 si7 Hou2-kou-po5 bo5 m7-tioh8 lah.  Sim-koann ju2 siunn7 ju2 kiann, iu7-koh m7 kann2 chhut-siann.  Sim-lai7 teh siunn7 kong2, “Ai3 khah me2 siunn7-ke3 thau-chau2, na7 bo5 tioh8 hai7 ah.”"
        ],
        [
          "到駕天卜光，月娘拄落山，窗仔門暗眠摸。羊仔小弟想著一个計智，著對虎姑婆講：「姑婆，我想卜放尿。」",
          "Kau3 kah thinn beh kng, goeh8-niu5 tu2 loh8-soann, thang-a2-mng5 am3-bin5-bong.  Iunn5-a2 sio2-ti7 siunn7 tioh8 chit8 e5 ke3-ti3, tioh8 tui3 Hou2-kou-po5 kong2, “Kou-po5, goa2 siunn7 beh pang3-jio7.”"
        ],
        [
          "虎姑婆講：「小禁一下，天卜光矣。職馬天光前，特別暗。驚外口有野狼出來討食，若拄著，汝著走袂離。」",
          "Hou2-kou-po5 kong2, “Sio2 kim3--chit8-e7, thinn beh kng ah.  Chit-ma2 thinn-kng cheng5, tek8-piat8 am3.  Kiann goa7-khau2 u7 ia2-long5 chhut lai5 tho2-chiah8, na7 tu2--tioh8, li2 tioh8 chau2 be7-li7.”"
        ],
        [
          "羊仔小弟知影虎姑婆講遮个話是假好心，伊著講：「袂啦，有姑婆佇咧，我毋驚。我來去揣一條索仔，一頭縛帶姑婆个跤，一頭縛帶我个手。若是有野狼卜來共我咬，我著大力掣索仔，姑婆汝著趕緊來共我救。",
          "Iunn5-a2 sio2-ti7 chai-iann2 Hou2-kou-po5 kong2 chia e5 oe7 si7 ke2 ho2-sim, i tioh8 kong2, “Be7 lah, u7 kou-po5 ti7--leh, goa2 m7 kiann.  Goa2 lai5-khi3 chhoe7 chit8 tiau5 soh-a2, chit8 thau5 pak8 toa3 kou-po5 e5 kha, chit8 thau5 pak8 toa3 goa2 e5 chhiu2.  Na7 si7 u7 ia2-long5 beh lai5 ka7 goa2 ka7, goa2 tioh8 toa7-lat8 chhoah soh-a2, kou-po5 li2 tioh8 koann2-kin2 lai5 ka7 goa2 kiu3."
        ],
        [
          "虎姑婆想講按呢有通，著講：「好，汝真巧。趕緊去，趕緊轉來。」",
          "Hou2-kou-po5 siunn7 kong2 an2-ne u7-thong, tioh8 kong2, “Ho2, li2 chin khiau2.  Koann2-kin2 khi3, koann2-kin2 tng2--lai5.”"
        ],
        [
          "羊仔小弟著去揣一條索仔來，一頭縛帶虎姑婆个跤，一頭縛帶加自个手。毋過偷偷仔將虎姑婆迄頭扑死結，家自職頭扑活結。閣去灶跤揣一个茶鈷，貯水貯淀淀，著行對屎礐仔去。",
          "Iunn5-a2 sio2-ti7 tioh8 khi3 chhoe7 chit8 tiau5 soh-a2 lai5, chit8 thau5 pak8 toa3 Hou2-kou-po5 e5 kha, chit8 thau5 pak8 toa3 ka-ti7 e5 chhiu2.  M7-koh thau-thau-a2 chiong Hou2-kou-po5 hit thau5 phah-si2-kat, ka-ti7 chit thau5 phah oah8-kat.  Koh khi3 chau3-kha chhoe7 chit8 e5 te5-kou2, te2 chui2-te2 tinn7-tinn7, tioh8 kiann5 tui3 sai2-hak8-a2 khi3."
        ],
        [
          "羊仔小弟將家自職頭个活結[咅+攴]開，縛帶屎礐仔柱縛駕死死死。閣將茶鈷吊帶屎礐仔梁，吊予欹欹，予茶鈷水滇落去屎礐仔，鼕鼕鼕，敢那放尿聲共款。",
          "Iunn5-a2 sio2-ti7 chiong ka-ti7 chit thau5 e5 oah8-kat thau2--khui, pak8 toa3 sai2-hak8-a2 thiau7 pak8 kah si2-si2-si2.  Koh chiong te5-kou2 tiau3 toa3 sai2-hak8-a2 niu5, tiau3 hou7 khi-khi, hou7 te5-kou2 chui2 tin loh8 khi3 sai2-hak8-a2, tong tong tong, kann2-na2 pang3-jio7 siann kang7-khoan2."
        ],
        [
          "羊仔小弟一切攏安排好，著趕緊起跤逃走。",
          "Iunn5-a2 sio2-ti7 it-chhe3 long2 an-pai5 ho2, tioh8 koann2-kin2 khi2-kha to5-chau2."
        ],
        [
          "無偌久，茶鈷水滇了了矣。天已經扑殕光，雞公四界攏佇塊啼。虎姑婆想講：「奇怪，羊仔小弟是按怎塔去遐久夭未倒轉來？是毋是跋落去屎礐仔底，亦是沿路放尿就按呢睏去？我著來去共伊看眛咧。」",
          "Bo5 joa7 ku2, te5-kou2 chui2 tin liau2-liau2 ah.  Thinn i2-keng phah-phu-kng, ke-kang si3-ke3 long2 ti7 teh thi5.  Hou2-kou-po5 siunn7 kong2, “Ki5-koai3, iunn5-a2 sio2-ti7 si7 an3-choann2 thah khi3 hiah ku2 iau2-boe7 to3-tng2--lai5 ?  Si7 m7 si7 poah8 loh8 khi3 sai2-hak8-a2 te2, iah8 si7 ian5-lou7 pang3-jio7 chiu7 an2-ne khun3--khi3 ?  Goa2 tioh8 lai5-khi3 ka7 i khoann3-mai7 leh.”"
        ],
        [
          "虎姑婆行去屎礐仔，看著屎礐仔內空空，梁仔頂吊一个茶鈷，知影是乞予羊仔囝騙去，真受氣，講：「汝職隻死羊仔，好！我若無共汝掠來食肉毋甘願。」",
          "Hou2-kou-po5 kiann5 khi3 sai2-hak8-a2, khoann3 tioh8 sai2-hak8-a2 lai7 khang-khang, niu5-a2 teng2 tiau3 chit8 e5 te5-kou2, chai-iann2 si7 khi3 hou7 iunn5-a2-kiann2 phian3--khi3, chin siu7-khi3, kong2, “Li2 chit chiah si2 iunn5-a2, ho2 !  Goa2 na7 bo5 ka7 li2 liah8 lai5 chiah8-bah m7 kam-goan7.”"
        ],
        [
          "天漸漸光來，虎姑婆看著山岭有一隻羊仔影，起跤著走去卜共伊迮。但是伊毋知影跤去予羊仔小弟縛帶屎礐仔柱，走幾步仔，坑溝仔邊著去予索仔挽一下跋倒去，就按呢摔落去坑溝仔底死翹翹。",
          "Thinn chiam7-chiam7 kng--lai5, Hou2-kou-po5 khoann3 tioh8 soann-nia7 u7 chit8 chiah iunn5-a2 iann2, khi2-kha tioh8 chau2 khi3 beh ka7 i jiok.  Tan7-si7 i m7 chai-iann2 kha khi3 hou7 iunn5-a2 sio2-ti7 pak8 toa3 sai2-hak8-a2 thiau7, chau2 kui2 pou7-a2, kau3 khenn-kau-a2-pinn tioh8 khi3 hou7 soh-a2 ban2 chit8-e7 poah8-to3--khi3, chiu7 an2-ne siak loh8 khi3 khenn-kau-a2 te2 si2-khiau3-khiau3."
        ]
      ],
      "篇名": "虎姑婆仔"
    }
  ]
}
