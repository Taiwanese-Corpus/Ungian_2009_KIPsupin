{
  "作者": "邱吳月",
  "出版年": "2000",
  "文類": "民間故事",
  "書名": "龜山鄉民間故事",
  "書寫系統": "漢羅",
  "資料": [
    {
      "段": [
        [
          "若去做工課呼，提錢轉來予伊就提；啊若是早時仔較早卜去做工課，講煮彼糜仔泔泔泔來予食，啊彼大官仔講：「彼啥物名你著……」（伊號做阿英仔）伊講：「阿英、阿英仔、你彼泔糜仔麼煮一个較涸 咧，啊猶擱燒滾滾,啊我呰老啊，一下仔子就枵啊，無法度培蕃薯股種蕃薯，一下仔子就枵去啊呼，抑無你蕃薯麼加斲二箍仔……」啊講：「Enn7，卜食偌 好？卜通仔赫 好好食？」啊毋予食，啊毋予食，啊算講共罵講：「你這个夭壽仔，你這夭壽仔，你生子無較瘥 啦，你若生子呼，你後擺若像你安呢……」啊真貪心，呼，真貪心。咱知影若少年人呼若共人提錢呼，啊若毋知影就講咱都毋知，啊若知影愛緊還人。",
          "Na7 khi3 cho3 khang-khoe3 honnh, theh8 chinn5 tng2 lai5 hou7 i to7 theh8; ah na7 si7 cha2-si5-a2 khah-cha2 beh khi3 cho3 khang-khoe3, kong2 chu2 he moai5-a2 am2-am2-am2 lai5 hou7 chiah8, ah he ta-koann-a2 kong2,“He siann2-mih mia5 li2 tioh8…… ”（i ho7-cho3 A-eng-a2）i kong2,“A-eng, A-eng-a2, li2 he am2-moai5-a2 ma7 chu2 chit8 e5 khah kho2 leh, ah iau2 koh sio kun2 kun2, ah goa2 chiah lau7 ah, chit8-e7-a2 kiann2 to7 iau ah, bo5 hoat-tou7 poe7 han-chi5 kou2 cheng3 han-chi5, chit8-e7-a2 kiann2 to7 iau khi3 ah honnh, iah-bo5 li2 han-chi5 ma7 ke tok--nng7-khou-a2…… ” ah kong2,“Enn7, beh chiah8 joa7 ho2?  Beh thang-a2 hiah ho2-ho2 chiah8? ” ah m7 hou7 chiah8, ah m7 hou7 chiah8, ah sng3 kong2 ka7 me7 kong2,“Li2 chit e5 iau2-siu7-a2, li2 che iau2-siu7-a2, li2 senn-kiann2 bo5 khah-choah8 lah, li2 na7 senn-kiann2 honnh, li2 au7-pai2 na7-chhiunn7 li2 an2-ne…… ” ah chin tham-sim, honnh, chin tham-sim.  Lan2 chai-iann2 na7 siau3-lian5 lang5 honnh na7 ka7 lang5 theh8 chinn5 honnh, ah na7 m7 chai-iann2 to7 kong2 lan2 to7 m7 chai, ah na7 chai-iann2 ai3 kin2 heng5 lang5."
        ],
        [
          "啊一个囝仔呼，六歲啊呢，呰大漢啊呢，啊講……較早無人彼擔彼號啥婆姐衣 啦呼，啊擔彼號啥物花粉出來得賣無，（邊仔人補充：賣什細啦），henn7，阮彼有一个老歲仔六十外 歲啊啦，就是像安呢擔彼婆姐衣，號做七月半，擔婆姐衣啦，擔彼七娘媽啥，擔彼出來賣（邊仔人補充：賣搖鼓的啦），啊彼一个婆姐衣講啥物五角銀爾爾，呼，較早的錢才五角銀，一个五角銀；啊擱一盒膨粉 五角，啊擱一个紅繡線安呢毋，啊鬥鬥當是講二箍銀抑是 偌濟，一个五角，啊彼箍半銀，啊講提五百箍予找，啊彼阿姆仔實在是足夭壽的，六十外歲啊呢，啊講提五百箍予找，啊五百箍伊就……啊彼五百箍毋就愛擱找伊，啊五百箍啊煞無找伊，啊講自彼的粉煞共提去，啊伊記得去啦，伊記講伊的五百箍予伊，啊記講啊當五百箍愛擱找伊偌濟錢，啊無找伊講，自彼粉提予伊，啊彼五百箍續捒予伊，啊擱亦一个膨粉，啊擱一个婆姐衣予伊，啊擱行、行一截仔啊講越轉來共討，啊轉來共討講毋還伊，講伊無，毋是講無，講：「Enn7，你家己卜予我的。你家己卜予我的，亦毋是我共你討的。」",
          "Ah chit8 e5 gin2-a2 honnh, lak8 hoe3 ah neh, chiah toa7-han3 ah neh, ah kong2…… khah-cha2 bo5 lang5 hit tann3 hit-ho7 siann2 po5-chia2-i lah honnh, ah tann hit-ho7 siann2-mih hoe hun2 chhut lai5 teh be7 bo5,（pinn-a2 lang5 pou2-chhiong: be7 chap8-se3 lah）, henn7, goan2 hia u7 chit8 e5 lau7-hoe3-a2 lak8-chap8-goa7 hoe3 ah lah, to7-si7 chhiunn7 an2-ne tann he po5-chia2-i, ho7-cho3 chhit goeh8-poann3, tann po5-chia2-i lah, tann he chhit-niu5-ma2 siann2, tann he chhut lai5 be7（pinn-a2 lang5 pou2-chhiong: be7 io5-kou2 e5 lah）, ah he chit8 e5 po5-chia2-i kong2 siann2-mih gou7-kak gin5 nia7-nia7, honnh, khah-cha2 e5 chinn5 chiah gou7-kak gin5, chit8 e5 gou7-kak gin5; ah koh chit8 ap8 phong3-hun2 gou7-kak, ah koh chit8 e5 ang5 siu3-soann3 an2-ne m7, ah tau3-tau3 tann si7 kong2 nng7 khou gin5 iah si7 joa7 che7, chit8 e5 gou7-kak, ah he khou poann3 gin5, ah kong2 theh8 gou7-pah khou hou7 chau7, ah he a-m2-a2 sit8-chai7 si7 chiok iau2-siu7 e5, lak8-chap8-goa7 hoe3 ah neh, ah kong2 theh8 gou7-pah khou hou7 chau7, ah gou7-pah khou i to7…… ah he gou7-pah khou m7-to7 ai3 koh chau7 i, ah gou7-pah khou ah soah bo5 chau7 i, ah kong2 chu7 hit e5 hun2 soah ka7 theh8--khi3, ah i be7 ki3-tit khi3 lah, i be7 ki3 kong2 i e5 gou7-pah khou hou7 i, ah be7 ki3 kong2 ah tann gou7-pah khou ai3 koh chau7 i joa7 che7 chinn5, ah bo5 chau7 i kong2, chu7 he hun2 theh8 hou7 i, ah he gou7-pah khou soa3 sak hou7 i, ah koh iah8 chit8 e5 phong3-hun2, ah koh chit8 e5 po5-chia2-i hou7 i, ah koh kiann5, kiann5 chit8 chah-a2 ah kong2 oat8 tng2 lai5 ka7 tho2, ah tng2 lai5 ka7 tho2 kong2 m7 heng5 i, kong2 i bo5, m7 si7 kong2 bo5, kong2,“Enn7, li2 ka-ki7 beh hou7 goa2 e5.  Li2 ka-ki7 beh hou7 goa2 e5, iah8 m7 si7 goa2 ka7 li2 tho2 e5.”"
        ],
        [
          "啊彼个老歲仔huan5在 彼嘴足毒e5，噯喲，我看著足驚e5，嘴足毒e5：「Enn7，你共我提彼二箍半銀，你就去買四塊枋來貯您彼个死囝仔子。」喂，對對，一个六歲囝仔，今仔日予詈爾，明仔載死翹翹。彼實在有夠毒e5，我彼看著足驚e5，若合少年人，我當若共人買菜呼，人找毋著予我，我毋知影我毋知，若知影我一箍我麼提去還伊，我麼拚去還伊。",
          "Ah hit e5 lau7-hoe3-a2 hoan5-chai7 he chhui3 chiok tok8 e5, aih-ioh, goa2 khoann3 tioh8 chiok kiann e5, chhui3 chiok tok8 e5:“ Enn7, li2 ka7 goa2 theh8 hit nng7 khou poann3 gin5, li2 to7 khi3 be2 si3 te3 pang lai5 te2 lin2 hit e5 si2 gin2-a2 kiann2.” Oeh, tui3-tui3, chit8 e5 lak8 hoe3 gin2-a2, kin-a2-jit8 hou7 le2 nia5, bin5-a2-chai3 si2-khiau3-khiau3.  He sit8-chai7 u7-kau3 tok8 e5, goa2 he khoann3 tioh8 chiok kiann e5, na7 kap siau3-lian5 lang5, goa2 tann na7 ka7 lang5 be2 chhai3 honnh, lang5 chau7 m7-to7 hou7 goa2, goa2 m7 chai-iann2 goa2 m7 chai, na7 chai-iann2 goa2 chit8 khou goa2 ma7 theh8 khi3 heng5 i, goa2 ma7 piann3 khi3 heng5 i."
        ],
        [
          "無看無知，厝邊仔呢，彼六歲囝仔偌勥 呢你知毋知，若看伊割稻仔轉來呼，茶就捾來，椅仔就拖來，猶得食乳呢，六歲囝仔猶擱食一个乳頭仔[口+束][口+束]咧安呢才有過癮 呢。喂，下早起卜晝仔共詈爾，明仔載差不多二點外鐘爾爾，佇咧西瓜寮仔食西瓜哦，下晝時仔佇彼剖西瓜，啊食西瓜講，較早的人囝仔，查甫囝仔攏無予穿褲呼，啊西瓜食予滴啊，食到尾仔top8-top8滴 啊，食到尾仔歸身軀啊就西瓜top8-top8滴毋，一時仔子爾，啊彼khi1-khi1 khong1-khong1，khi1-khi1 khong1-khong1就翹去啊哦。",
          "Bo5 khoann3 bo5 chai, chhu3-pinn-a2 neh, he lak8 hoe3 gin2-a2 joa7 khiang3 neh li2 chai m7 chai, na7 khoann3 i koah tiu7-a2 tng2--lai5 honnh, te5 to koann7 lai5, i2-a2 to7 thoa lai5, iau2 teh chiah8 leng neh, lak8 hoe3 gin2-a2 iau2 koh chiah8 chit8 e5 leng thau5-a2 suh-suh leh an2-ne chiah u7 koe3-gian3 neh.  Oeh, e7-chai2-khi2 beh-tau3-a2 ka7 le2 nia5, bin5-a2-chai3 chha-put-to nng7 tiam2 goa7 cheng nia7-nia7, ti7 leh si-koe liau5-a2 chiah8 si-koe ouh, e7-tau3 si5-a2 ti7 hia phoa3 si-koe, ah chiah8 si-koe kong2, khah-cha2 e5 lang5 gin2-a2, cha-pou gin2-a2 long2 bo5 hou7 chheng7-khou3 honnh, ah si-koe chiah8 hou7 teh ah, chiah8 kau3 boe2--a2 top8-top8 teh ah, chiah8 kau3 boe2--a2 kui seng-khu ah to7 si-koe top8-top8 teh m7, chit8-si5-a2-kiann2 nia5, ah he khi-khi khong-khong, khi-khi khong-khong to khiau--khi3 ah ouh."
        ],
        [
          "去問神明講：「你貪心，共人提著人的金錢無還人，去予人詈。」啊有影彼老歲仔嘴有夠毒。伊共詈講：「你共我提彼个錢呼，你就是去買四塊枋來貯您彼个死囝仔子。」安呢爾爾，安呢共詈咧爾爾，講就隨 死。啊我麼共講，講：「你麼罵彼个大漢的，呼，啊大漢的毋罵，啊你來罵彼个囝仔？」啊正經 罵彼个囝仔，早起卜晝仔共罵爾，明仔載二點外鐘就隨翹去。亦 無破病！啊就佇彼睏，啊剖西瓜，啊就佇彼睏，啊睏睏起來啊「Phoo5-phoo5」，一下仔子就翹去啊。送去醫生都無法哩啊。啊才去問神，去埔仔，去咱……彼有無？彼較早竹圍仔有得問神有無？去問神，講：「你這呼，你這个人呼，做了無好，啊去共人提人的金錢，啊彼老歲仔赫濟歲啊，擱共你討，你擱堅持擱毋還人，你應該……當若正經若找毋著，若找毋著當毋知影就毋知影……」",
          "Khi3 mng7 sin5-beng5 kong2,“Li2 tham-sim, ka7 lang5 theh8 tioh8 lang5 e5 kim-chinn5 bo5 heng5 lang5, khi3 hou7 lang5 le2.”ah u7-iann2 he lau7-hoe3-a2 chhui3 u7-kau3 tok8.  I ka7 le2 kong2,“Li2 ka7 goa2 theh8 hit e5 chinn5 honnh, li2 to7-si7 khi3 be2 si3 te3 pang lai5 te2 lin2 hit e5 si2 gin2-a2 kiann2.”an2-ne nia7-nia7, an2-ne ka7 le2 leh nia7-nia7, kong2 to7 sui5 si2.  Ah goa2 ma7 ka7 kong2, kong2,“Li2 ma7 me7 hit e5 toa7-han3--e5, honnh, ah toa7-han3 e5 m7 me7, ah li2 lai5 me7 hit e5 gin2-a2? ” ah cheng3-keng me7 hit e5 gin2-a2, chai2-khi2 beh-tau3-a2 ka7 me7 nia5, bin5-a2-chai3 nng7 tiam2 goa7 cheng to sui5 khiau--khi3.  Iah8 bo5 phoa3-penn7!  Ah to7 ti7 hia khun3, ah phoa3 si-koe, ah to7 ti7 hia khun3, ah khun3-khun3--khi2-lai5 ah “Phou5-phou5”, chit8-e7-a2 kiann2 to7 khiau--khi3 ah.  Sang3 khi3 i-seng to7 bo5 hoat-lih ah.  Ah chiah khi3 mng7-sin5, khi3 pou-a2, khi3 lan2…… hia u7--bo5?  Hia khah-cha2 tek-ui5-a2 u7 teh mng7-sin5 u7--bo5?  Khi3 mng7-sin5, kong2,“Li2 chia honnh, li2 chit e5 lang5 honnh, cho3 liau2 bo5 ho2, ah khi3 ka7 lang5 theh8 lang5 e5 kim-chinn5, ah he lau7-hoe3-a2 hiah che7 hoe3 ah, koh ka7 li2 tho2, li2 koh kian-chhi5 koh m7 heng5 lang5, li2 eng3-kai…… tann na7 cheng3-keng na7 chau7 m7-to7, na7 chau7 m7-to7 tann m7 chai-iann2 to7 m7 chai-iann2…… ”"
        ],
        [
          "Eh4，當二箍半銀害死一个子，六歲囝仔著飼偌久你想看覓。啊你當若像講倩 人[毛^火]，著偌濟錢，一個月二萬箍，看著[毛^火]偌濟錢？一个仔子就無命去啊，你共想看覓仔。",
          "Eh, tann nng7 khou poann3 gin5 hai7--si2 chit8 e5 kiann2, lak8 hoe3 gin2-a2 tioh8 chhi7 joa7 ku2 li2 siunn7 khoann3-mai7.  Ah li2 tann na7-chhiunn7 kong2 chhiann3 lang5 chhoa7, tioh8 joa7 che7 chinn5, chit8 ko3 goeh8 nng7 ban7 khou, khoann3 tioh8 chhoa7 joa7 che7 chinn5?  Chit8 e5-a2 kiann2 to7 bo5 mia7 khi3 ah, li2 ka7 siunn7 khoann3-mai7-a2."
        ],
        [
          "我就是看講彼个僥倖，六歲子，飼到偌水啊呢，卜像當的人一個月倩人二萬箍，倩人[毛^火]二个[毛^火]到當著愛[毛^火]幾百萬啊呢。",
          "Goa2 to7-si7 khoann3 kong2 hit e5 hiau-heng7, lak8 hoe3 kiann2, chhi7 kau3 joa7 sui2 ah neh, beh chhiunn7 tann e5 lang5 chit8 ko3 goeh8 chhiann3 lang5 nng7 ban7 khou, chhiann3 lang5 chhoa7 nng7 e5 chhoa7 kau3 tann tioh8-ai3 chhoa7 kui2 pah-ban7 ah neh."
        ]
      ],
      "篇名": "貪心的人"
    }
  ]
}
