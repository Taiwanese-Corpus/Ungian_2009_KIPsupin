{
  "作者": "林乾財",
  "出版年": "2000",
  "出版者": "桃園市立文化中心",
  "文類": "民間故事",
  "書名": "桃園市閩南語故事(三)",
  "書寫系統": "漢羅",
  "資料": [
    {
      "段": [
        [
          "阮大兄著講咱田才一屑仔爾爾呼，猶無遮草予我搔呼，猶人遐都招欲去做空課呼，你佮伊去。我就安呢二月半呼，阮遐二月半王公生了後二月十六，猶著去做空課，做佫東時lioh，做佫這个媽祖生欲轉來呼，三月二三欲轉來呼，猶彼頭家都誠古意。哈！我空課猶偌濟未做，猶偌濟未做，猶彼當陣仔今無出來外口，咱攏得山底咧，毋知影講這錢浮動赫緊啦。",
          "Goan2 toa7-hiann toh8 kong2 lan2 chhan5 chiah chit8-sut-a2 nia7-a7 honnh, ah bo5 chia chhau2 hou7 goa2 so honnh, ah lang5 hia to chio boeh khi3 cho3 khang-khoe3 honnh, li2 kah i khi3.  Goa2 chu7 an2-ne gi7-goeh8-poann3 honnh, goan2 hia gi7-goeh8-poann3 Ong7-kong-senn liau2-au7 gi7-goeh8 chap8-lak8, ah toh8 khi3 cho3 khang-khoe3, cho3 kah tiang-si5 lioh, cho3 kah chit e5 Ma2-chou2-senn boeh tun2--lai5 honnh, sann-goeh8 gi7-sann boeh tun2--lai5 honnh, ah he thau5-ke to chiann5 kou2-i3.  Hah ! goa2 khang-khoe3 iah loa7 che7 boe7 cho3, iah loa7 che7 boe7 cho3, ah hit tang-chun7-a2 tann bo5 chhut lai5 goa7-khau2, lan2 long2 tih soann-te2--eh, m7 chai-iann2 kong2 che chinn5 phu5-tong7 hiah kin2 lah."
        ],
        [
          "伊來倩工是講，是講號做sun7 爾爾，照講咱今也按呢一工做六斤米著著啦，做[辶@且]工啊，播田啦呼，做六斤米猶講伊著倩講六斤米著六箍銀著著啦，一斤一箍啦呼，猶伊都山咧來倩工，講我若無米好乎恁呼，我共你倩錢啦，一工六箍啦，我著講好，按呢六箍來共你做，直直做，做佫媽祖生閣毋予咱轉來，猶毋予咱轉來無打緊，閣做佫五月節才予咱轉來。",
          "I lai5 chhiann3 kang si7 kong2, si7 kong2 ho7-cho3 sun7 nia7-a7, chiau3 kong2 lan2 chim2-a2 an2-ne chit8 kang cho3 lak8 kin bi2 toh8 tioh8 lah, cho3 choa7 kang ah, pou3-chhan5 lah honnh, cho3 lak8 kin bi2 ah kong2 i toh8 chhiann3 kong2 lak8 kin bi2 toh8 lak8 khou gin5 toh8 tioh8 lah, chit8 kin chit8 khou lah honnh, ah i toh8 soann--e5 lai5 chhiann3 kang, kong2 goa2 na7 bo5 bi2 ho2 hou7--lin2 honnh, goa2 ka7 li2 chhiann3 chinn5 lah, chit8 kang lak8 khou lah, goa2 toh8 kong2 ho2, an2-ne lak8 khou lai5 ka7 li2 cho3, tit8-tit8 cho3, cho3 kah Ma2-chou2-senn koh m7 hou7 lan2 tun2--lai5, ah m7 hou7 lan2 tun2--lai5 bo5--tann2-kin2, koh cho3 kah Gou7-goeh8-cheh chiah hou7 lan2 tun2--lai5."
        ],
        [
          "五月節轉來起偌濟lioh，米一斤呼二十外箍啦，本來一箍爾爾毋兮，一斤一箍啊，伊共咱倩六斤米，六箍銀共咱倩爾爾，猶尾仔佫共伊提錢轉來，彼陣仔呼，一斤米二四、五箍lioh，猶你ka7 想，講我一工趁伊幾斤米啦，幾兩米爾爾啦，猶尾仔做差不多兩個外月呼，五六十工呼趁偌濟呢，換一石粟換倒啦。猶轉來厝飼某子欲按怎飼啦，實在講佫冤枉的時呼，彼當陣仔…。",
          "Gou7-goeh8-cheh tun2--lai5 khi2 loa7 che7 lioh, bi2 chit8 kin honnh gi7-chap8 goa7 khou lah, pun2-lai5 chit8 khou nia7-a7 m7--e5, chit8 kin chit8 khou ah, i ka7 lan2 chhiann3 lak8 kin bi2, lak8 khou gin5 ka7 lan2 chhiann3 nia7-a7, ah boe2-a2 koh kah ka7 i theh8 chinn5 tun2--lai5, hit-cham7-a2 honnh, chit8 kin bi2 gi7-si3, gou7 khou lioh, ah li2 ka7 siunn7, kong2 goa2 chit8 kang than3 i kui2 kin bi2 lah, kui2 niu2 bi2 nia7-a7 lah, ah boe2-a2 cho3 chha-put-to nng7 ko3 goa7 goeh8 honnh, gou7-lak8 chap8 kang honnh than3 loa7 che7 neh, oann7 chit8 chioh8 chhek oann7 be7 to2 lah.  Ah tun2 lai5 chhu3 chhi7 bou2-kiann2 boeh an2-noa2 chhi7 lah, sit8-chai7 kong2 kah oan-ong2 e5 si5 honnh, hit tang-chun7-a2…."
        ],
        [
          "差不多三八九年有矣，國民黨來…，大陸過來拄坐在矣啦，henn3 啦！拄坐在認真對咱台灣…吸收咱台灣的血脈啦，都共你講四萬換一箍彼當陣仔毋兮…，仝款意思啦，使娘彼東時仔我實在是…，我彼當陣仔才十外歲爾爾毋兮…，我光復十七歲矣，我今也七十三啦相龍的毋兮。",
          "Chha-put-lo sam peh-kau2 ni5 u7 ah, Kok-bin5-tong2 lai5…, Tai7-liok8 koe3--lai5 tu2 che7 chai7 ah lah, henn3 lah !  Tu2 che7 chai7 gin7-chin tui3 lan2 Tai5-oan5…khip-siu lan2 Tai5-oan5 e5 hoeh-meh8 lah, to ka7 li2 kong2 si3 ban7 oann7 chit8 khou hit tang-chun7-a2 m7 meh…, kang5-khoan2 i3-su3 lah, sai2-in-nia5 hit tang-si5-a2 goa2 sit8-chai7 si7…, goa2 hit tang-chun7-a2 chiah chap8 goa7 hoe3 nia7-a7 m7--eh…, goa2 kong-hok8 chap8-chhit hoe3 ah, goa2 chim2-a2 chhit-chap8-sann lah siunn3 liong5--e5 m7--eh."
        ]
      ],
      "篇名": "趁兩個外月換無一石米"
    }
  ]
}
