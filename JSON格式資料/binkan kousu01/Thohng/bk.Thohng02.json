{
  "作者": "黃盈裕",
  "出版年": "2007",
  "出版者": "桃園縣立文化中心",
  "文類": "民間故事",
  "書名": "龜山鄉閩南語故事(二) 黃盈裕 專輯",
  "書寫系統": "漢羅",
  "資料": [
    {
      "段": [
        [
          "算古早人卡有良心，古早人有講一句「人咧做、天咧看。」",
          "Sng3 kou2-cha2-lang5 khah u7 liong5-sim, kou2-cha2-lang5 u7 kong2 chit8 ku3 “Lang5 leh cho3, thinn leh khoann3.”"
        ],
        [
          "以前阮迄个庄跤，有二間[竹^敢]仔店。抑迄二間[竹^敢]仔店乎，一个做人真善良，真好，會使講做生理大細攏無差別著著啦；抑另外一个人敢那講卡無量、做生理著卡無生理。",
          "I2-cheng5 goan2 hit e5 chng-kha, u7 nng7 keng kam2-ma2-tiam3.  Ah hit nng7 keng kam2-ma2-tiam3 honnh,chit8 e5 cho3-lang5 chin sian7-liong5, chin ho2,e7-sai2 kong2 cho3 seng-li2 toa7-se3 long2 bo5 chha-piat8 toh8 tioh8 lah ; ah leng7-goa7 chit8 e5 lang5 kan2-na2 kong2 khah bo5 liong7,cho3 seng-li2 toh8 khah bo5 seng-li2."
        ],
        [
          "抑職个以前个農業社會若過年下昏乎，視大人若共囡仔大細矺年。卡早的人會使講若卜愛一角銀著真無容易，會使講等到過年才有通好提著這過年錢，差不多五角銀。所以講卡早的囡仔難得提著錢，抑有錢著會想卜買，視大人攏講：「啊，毋好買，愛儉起來。」意思是敢那講未使亂亂買，趁錢無容易。",
          "Ah chit e5 i2-cheng5 e5 long5-giap8 sia7-hoe7 na7 koe3-ni5 e7-huinn honnh, si7-toa7-lang5 na7 ka7 gin2-na2 toa7-se3 teh-ni5.  Khah-cha2 e5 lang5 e7-sai2 kong2 na7 beh ai3 chit8 kak-gin5 toh8 chin bo5 iong5-i3, e7-sai2 kong2 tan2 kah koe3-ni5 chiah u7 thang ho2 theh8 tioh8 che koe3-ni5-chinn5, chha-put-tou gou7 kak-gin5.  Sou2-i2 kong2 khah-cha2 e5 gin2-na2 lan5-tit theh8 tioh8 chinn5, ah u7 chinn5 toh8 e7 siunn7 beh be2, si7-toa7-lang5 long2 kong2: “A3, m7 honn2 be2, ai3 khiam7--khi2-lai5.” I3-su3 si7 kan2-na2 kong2 be7-sai2 loan7-loan7 be2, than3-chinn5 bo5 iong5-i3."
        ],
        [
          "所以講過年下昏仔、有一个囡仔叫做進財，老爸予伊五角銀，抑伊著足歡喜，過年下昏著卜去買。老母著講：「毋通買，愛囥起來。」伊想講：「過年予你的錢，著是卜矺年的著著啦。」伊著去睏。",
          "Sou2-i2 kong2 koe3-ni5 e7-huinn-a2, u7 chit8 e5 gin2-na2 kio3-cho3 Chin3-chai5, in lau7-pe7 hou7 i gou7 kak-gin5, ah i toh8 chok hoann-hi2, koe3-ni5 e7-huinn toh8 beh khi3 be2.  In lau7-bu2 toh8 kong2: “M7 thang be2, ai3 khng3--khi2-lai5.” I siunn7 kong2: “Koe3-ni5 hou7--li2 e5 chinn5, toh8-si7 beh teh-ni5--e5 toh8 tioh8 lah.” I toh8 khi3 khun3."
        ],
        [
          "睏到五點外未凍好天光按呢，伊著按呢算講去一間[竹^敢]仔店撞門。抑結果[竹^敢]仔店都猶未開門，伊著共叩、叩、叩、門直直共撞。[竹^敢]仔店的頭家想講「抑呰早著有人來撞門？」伊著問講：「抑啥麼人啦？」抑迄个囡仔差不多八九歲囡仔，伊著講：「我啦，我進財仔啦。」",
          "Khun3 kah gou7 tiam2 goa7 be7-tang3 ho2 thinn-kuinn an2-ne, i toh8 an2-ne sng3-kong2 khi3 chit8 keng kam2-a2-tiam3 long3-mui5.  Ah kiat-ko2 kam2-a2-tiam3 tou ia2 be7 khui-mui5, i toh8 ka7 khok, khok, khok, mui5 tit8-tit8 ka7 long3.  Kam2-a2-tiam3 e5 thau5-ke siunn7 kong2 “Ah chiah cha2 toh8 u7 lang5 lai5 long3-mui5?” I toh8 mui7 kong2: “Ah sannh-meh lang5 lah?”  Hit e5 gin2-na2 chha-put-to peh-kau2 he3 gin2-na2, i toh8 kong2: “Goa2 lah, goa2 Chin3-chai5 lah.”"
        ],
        [
          "迄个人聽著講正月初一早起仔「進財來！」非常好！雖然是一个囡仔買、是五角銀爾爾，毋過五角銀嘛是錢啊！抑煞趕緊幫伊開門：「進財仔、囡仔兄進財仔緊入來。」古早人這[竹^敢]仔店攏有茶、有糖仔著敢緊捧予進財食。進財仔著足歡喜、著買物件，五角銀共買買一下，抑著走矣。",
          "Hit e5 lang5 thiann tioh8 kong2 chiann-geh8 chhe-it chai2-khi2 “Chin3-chai5 lai5!” hui-siong5 ho2!  Sui-jian5 si7 chit8 e5 gin2-na2 be2, si7 gou7 kak-gin5 nia7-nia7, m7-ko3 gou7 kak-gin5 ma7 si7 chinn5 ah!  Ah soah koann2-kin2 pang i khui-mui5: “Chin3-chai5--a2, gin2-na2-hiann Chin3-chai5--a2 kin2 jip8--lai5.  Kou2-cha2-lang5 che kam2-a2-tiam3 long2 u7 te5, u7 thuinn5-a2 toh8 koann2-kin2 phang5 hou7 Chin3-chai5 chiah8.  Chin3-chai5--a2 toh8 chok hoann-hi2.  Toh8 be2 mih8-kiann7, gou7 kak-gin5 ka7 be2-be2--chit8-e7, ah toh8 chau2 ah."
        ],
        [
          "迄年，職間卡有良心迄間[竹^敢]仔店的人，會使講伊生理實在是有夠好、好到敢那講加幾也倍。抑另外對面迄間做人卡[禾+黑]迄間想講「嘿！按怎今年來，伊的生理濟到做未去，我按呢佇遮揬下頦、按呢傷閒，抑攏無人卜來共我買、抑攏無生理？」",
          "Hit ni5, chit keng khah u7 liong5-sim hit keng kam2-a2-tiam3 e5 lang5, e7-sai2 kong2 i seng-li2 sit8-chai7 si7 u7-kau3 ho2, ho2 kah kan2-na2 kong2 ke kui2-a7 poe7.  Ah leng7-goa7 tui3-bin7 hit keng cho3-lang5 khah bai2 hit keng siunn7 kong2 “He2!  An3-choann2 kin-ni5 lai5, i e5 seng-li2 che7 kau3 cho3 be7 khi3, goa2 an2-ne ti7 chia thuh e7-hai5, an2-ne siunn eng5, ah long2 bo5 lang5 beh lai5 ka7 goa2 be2, ah long2 bo5 seng-li2?”"
        ],
        [
          "著有一日，走過去問對面迄間卡善良迄間講：「哎！抑你今年生理呰好，按呢提去，毋著趁足濟？」",
          "Toh8 u7 chit8 jit8, chau2 koe3 khi3 mui7 tui3-bin7 hit keng khah sian7-liong5 hit keng kong2: “Aih!  Ah li2 kin-ni5 seng-li2 chiah ho2, an2-ne theh8 be7 khi3, m7 toh8 than3 chok che7?”"
        ],
        [
          "伊講：「抑總是按呢啦、抑都做人著是敢那講愛善良啦、囡仔大細攏無棄嫌，大細的錢加減趁按呢啦乎！」進財正月初一透早著來共伊撞門，了後伊今年的生理特別好。另外職間著講：「唉！按呢阮嘛會曉，我明年塊卜過年的時，我嘛叫進財來共阮買咧。」",
          "I kong2: “Ah chong2-si7 an2-ne lah, ah tou cho3-lang5 toh8 si7 kan2-na2 kong2 ai3 sian7-liong5 lah, gin2-na2 toa7-se3 long2 bo5 khi3-hiam5, toa7-se3 e5 chinn5 ke-kiam2 than3 an2-ne lah honnh!”  Chin3-chai5 chiann-geh8 chhe-it thau3-cha2 toh8 lai5 ka7 i long3-mui5, liau2-au7 i kin-ni5 e5 seng-li2 tiat8-piat8 ho2.  Leng7-goa7 chit keng toh8 kong2: “Aih!  An2-ne goan2 ma7 e7-hiau2, goa2 me5-ni5 teh-beh koe3-ni5 e5 si5, goa2 ma7 kio3 Chin3-chai5 lai5 ka7 goan2 be2 leh.”"
        ],
        [
          "過一年、隔轉年過年下昏仔，伊著原仔提五角銀去進財仔兜：「進財！我下昏晚提五角銀予你，你明旦再透早正月初一早起，也原仔來共我撞門、共我買。」",
          "Koe3 chit8 ni5, keh-tuinn2-ni5 koe3-ni5 e7-huinn-a2, i toh8 goan5-na2 theh8 gou7 kak-gin5 khi3 Chin3-chai5--a2 in tau: “Chin3-chai5!  Goa2 e7-huinn-am3 theh8 gou7 kak-gin5 hou7--li2,li2 bin5-na2-chai3 thau3-cha2 chiann-geh8 chhe-it chai2-khi2,ia7 goan5-na2 lai5 ka7 goa2 long3-mui5 ka7 goa2 be2.”"
        ],
        [
          "伊講：「創啥？」",
          "I kong2: “Chhong3 sainnh ?”"
        ],
        [
          "伊講：「我都提五角銀予你、你都來共我買著著矣啦乎！」",
          "I kong2: “Goa2 tou theh8 gou7 kak-gin5 hou7--li2, li2 tou lai5 ka7 goa2 be2 toh8 tioh8 ah lah honnh!”"
        ],
        [
          "進財著講：「啊，好啦！」",
          "Chin3-chai5 toh8 kong2: “Ah!  Ho2 lah !”"
        ],
        [
          "抑都隔轉年的三十下昏仔、過年暗，頭家都原仔誠實提五角銀來予進財仔、叫伊著去共買。抑進財著共應好。結果，進財仔一下嘛無去想著，一睏、睏、睏、睏到正月初一早起七點外，才想講「是哦！抑昨昏另外迄間[竹^敢]仔店提五角銀叫我去共伊買，抑我今、我愛緊來去共買。」",
          "Ah tou keh-tuinn2-ni5 e5 sann-chap8 e7-huinn-a2, koe3-ni5 am3, thau5-ke tou goan5-na2 chiann5-sit8 theh8 gou7 kak-gin5 lai5 hou7 Chin3-chai5--a2, kio3 i toh8 khi3 ka7 be2.  Ah Chin3-chai5 toh8 ka7 in3 ho2.  Kiat-ko2, Chin3-chai5--a2 chit8-e7 ma7 bo5 khi3 siunn7--tioh8, chit8 khun3, khun3, khun3, khun3 kau3 chiann-geh8 chhe-it chai2-khi2 chhit tiam2 goa7, chiah siunn7 kong2 “Si7--ouh, ah cha-huinn leng7-goa7 hit keng kam2-a2-tiam3 theh8 gou7 kak-gin5 kio3 goa2 khi3 ka7 be2, ah goa2 tann, goa2 ai3 kin2 lai5-khi3 ka7 i be2.”"
        ],
        [
          "抑做人卡無善良、做生理卡無公道職間想講「嘿！七點外猶未開門，庄跤人七點外猶未開門，彼都毋著矣咧，進財仔猶未來共阮撞門？」抑著惦遐一直等、一直等，毋敢開門按呢。抑結果講進財著趕緊匆匆碰碰叩、叩、叩著走來矣，走來無良心職間[竹^敢]仔店撞門「叩、叩、叩。」",
          "Ah cho3-lang5 khah bo5 sian7-liong5, cho3 seng-li2 khah bo5 kong-to7 chit keng siunn7 kong2 “Heh!  Chhit tiam2 goa7 iau2-be7 khui-mui5, chng-kha lang5 chhit tiam2 goa7 iau2-be7 khui-mui5, he tou m7 tioh8 ah leh, Chin3-chai5--a2 iau2-be7 lai5 ka7 goan2 long3-mui5?”  Ah toh8 ti7 hia it-tit8 tan2, it-tit8 tan2, m7 kann2 khui-mui5 an2-ne.  Ah kiat-ko2 kong2 Chin3-chai5 toh8 koann2-kin2 chhong-chhong pong7-pong7 khok, khok, khok toh8 chau2--lai5 ah, chau2 lai5 bo5 liong5-sim chit keng kam2-a2-tiam3 long3-mui5 “khok, khok, khok.”"
        ],
        [
          "[竹^敢]仔店著講：「啥人？」",
          "Kam2-a2-tiam3 toh8 kong2: “Sannh lang5?”"
        ],
        [
          "抑進財仔職个囡仔心肝內真單純、想講「你昨昏提五角銀叫我來買，抑哪會我撞門你擱共我問？」這是進財仔囡仔人心肝內家自想。抑迄个頭家是干醮愛進財講出進財二字啦。",
          "Ah Chin3-chai5--a2 chit e5 gin2-na2 sim-koann lai7 chin tan-sun5, siunn7 kong2 “Li2 cha5-huinn theh8 gou7 kak-gin5 kio3 goa2 lai5 be2, ah nah e7 goa2 long3-mui5 li2 koh ka7 goa2 mui7?”  Che si7 Chin3-chai5--a2 gin2-na2-lang5 sim-koann lai7 ka-ki7 siunn7.  Ah hit e5 thau5-ke si7 kan-na ai3 Chin3-chai5 kong2 chhut chin3-chai5 nng7 ji7 lah."
        ],
        [
          "伊著擱叩叩叩，頭家擱問啥人？職个囡仔土直土直想講：「哼！抑你昨昏都提五角銀叫我共你買，我來扑門，你擱毋知啥人？」抑彼是進財仔心肝內家己咧想，伊無講出來。",
          "I toh8 koh khok khok khok, thau5-ke koh mui7 sannh lang5?  Chit e5 gin2-na2 thou2-tit8 thou2-tit8 siunn7 kong2: “Hennh!  Ah li2 cha5-huinn tou theh8 gou7 kak-gin5 kio3 goa2 ka7 li2 be2, goa2 lai5 phah-mui5, li2 koh m7 chai sannh lang5?”  Ah he si7 Chin3-chai5--a2 sim-koann lai7 ka-ki7 leh siunn7, i bo5 kong2--chhut-lai5."
        ],
        [
          "抑這頭家獨獨愛看講進財仔講：「我啦！進財仔啦！」按呢。",
          "Ah che thau5-ke tok8-tok8 ai3 khoann3 kong2 Chin3-chai5--a2 kong2 : “Goa2 lah! Chin3-chai5--a2 lah!” an2-ne."
        ],
        [
          "抑進財仔想講：「哼，抑都扑二改門矣，擱毋開？」抑都囡仔人著真著急，著擱「叩、叩、叩。」",
          "Ah Chin3-chai5--a2 siunn7 kong2: “Hennh, ah tou phah nng7 kai2 mui5 ah, koh m7 khui?”  Ah tou gin2-na2 lang5 toh8 chin tioh8 kip, toh8 koh “khok, khok, khok.”"
        ],
        [
          "抑頭家原仔等到真迄號、著講：「啥人？進財仔是否？」",
          "Ah thau5-ke goan5-na2 tan2 kau3 chin hit-lo7, toh8 kong2: “Sannh lang5? Chin3-chai5--a2 si7--bo5?”"
        ],
        [
          "抑進財仔想講「哼！抑毋是昨昏都講好好？抑你擱問我是毋是進財仔？」抑彼是進財仔心肝內家己咧想。抑進財仔著嘴賤嘴共應一句：「抑毋是我、今會是鬼是否？」",
          "Ah Chin3-chai5--a2 siunn7 kong2 “Hennh! ah m7 si7 cha-huinn tou kong2 ho2-ho2, ah li2 koh mui7 goa2 si7 m7 si7 Chin3-chai5--a2?” ah he si7 Chin3-chai5--a2 sim-koann lai7 ka-ki7 leh siunn7.  Ah Chin3-chai5--a2 toh8 chhui3-chian7-chhui3 ka7 in3 chit8 ku3: “ah m7 si7 goa2, tann e7 si7 kui2 si7--bo5 ?”"
        ],
        [
          "頭家聽一下面攏冷落去：「正月初一，鬼來撞門，嘿，真[禾+黑]矣嘿！」",
          "Thau5-ke thiann chit8-e7 bin7 long2 leng2--loh8-khi3 : “Chiann-geh8 chhe-it, kui2 lai5 long3-mui5, he2, chin bai2 ah heh!”"
        ],
        [
          "所以講咱人做代誌著是「人塊做、天塊看。」順其自然，這用強求是無效的，所以講平常做人做事愛公道、公正才會久長。",
          "Sou2-i2 kong2 lan2 lang5 cho3 tai7-chi3 toh8-si7 “Lang5 teh cho3, thinn teh khoann3.” sun7 ki5 chu7-jian5, che iong7 kiang5-kiu5 si7 bo5 hau7--e5, sou2-i2 kong2 pheng5-siang5 cho3-lang5 cho3-su7 ai3 kong-to7, kong-chiann3 chiah e7 ku2-tng5."
        ]
      ],
      "篇名": "人咧做、天咧看"
    }
  ]
}
