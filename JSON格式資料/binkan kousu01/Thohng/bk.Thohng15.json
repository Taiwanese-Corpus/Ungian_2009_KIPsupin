{
  "作者": "邱張緣",
  "出版年": "2000",
  "文類": "民間故事",
  "書名": "蘆竹鄉民間故事",
  "書寫系統": "漢羅",
  "資料": [
    {
      "段": [
        [
          "講一个阿婆仔講生二个後生啦呼，講攏破相。",
          "Kong2 chit8 e5 a-po5--a kong2 senn nng7 e5 hau7-senn lah honnh, kong2 long2 phoa3-siunn3."
        ],
        [
          "啊是安怎破相？一个講正腳 安呢若共安呢踅一輪轉安呢就著啦呼；啊一个是講干單安呢點、點，彼攏破相啦。啊彼个阿婆仔講成煩惱，講就講啊……去厝邊猶然 合伊仝知己的歐巴桑就著啦呼，講：「啊當我生這二个子是卜安怎？啊攏破相！」",
          "Ah si7 an2-choann2 phoa3-siunn3? Chit8 e5 kong2 chiann3-kha an2-ne na7 ka7 an2-ne seh8 chit8 lian3-tng2 an2-ne to7 tioh8 lah honnh; ah chit8 e5 si7 kong2 kan-ta an2-ne tiam2, tiam2, he long2 phoa3-siunn3 lah.  Ah hit e5 a-po5--a kong2 chiann5 hoan5-lo2, kong2 to7 kong2 ah…… khi3 chhu3-pinn iu5-jian5 kap i kang7 ti-ki2 e5 ou-pa-sang2 to7 tioh8 lah honnh, kong2,“Ah tann goa2 senn chit nng7 e5 kiann2 si7 beh an2-choann2? Ah long2 phoa3-siunn3 !”"
        ],
        [
          "有一工講：「啊，我共你做媒人，你免驚安呢，我共你做媒人。」伊講：「當啥人卜嫁予咱這破相的？」講：「會啦，會啦，這人的緣份就著啦呼。」",
          "U7 chit8 kang kong2,“Ah, goa2 ka7 li2 cho3 mui5-lang5, li2 bian2 kiann an2-ne, goa2 ka7 li2 cho3 mui5-lang5.”  I kong2,“Tann siann2 lang5 beh ke3 hou7 lan2 che phoa3-siunn3 e5?  “Kong2,“E7 lah, e7 lah, che lang5 e5 ian5-hun7 to7 tioh8 lah honnh.”"
        ],
        [
          "啊講有一日就講報一个人的千金小姐啦，真好額 的員外的查某子，彼个大漢的 啦呼。伊講：「我共你做一个媒人呼，但是呼彼个人足有學問的。」伊講：「敢 成實有影？好，我若有學問就好啦呼，我攏無揀捨貨 ……」伊家己安呢講，安呢毋就心甘情願[口+留]呼。",
          "Ah kong2 u7 chit8 jit8 to7 kong2 po3 chit8 e5 lang5 e5 chhian-kim sio2-chia2 lah, chin ho2-giah8 e5 goan5-goe7 e5 cha-bou2-kiann2, hit e5 toa7-han3--e5 lah honnh.  I kong2,“Goa2 ka7 li2 cho3 chit8 e5 mui5-lang5 honnh, Tan7-si7 honnh hit e5 lang5 chiok u7 hak8-bun7 e5.”  I kong2,“Kam2 chiann5-sit8 u7-iann2? Ho2, goa2 na7 u7 hak8-bun7 to7 ho2 lah honnh, goa2 long2 bo5 keng2 siann2-hoe3…… ” i ka-ki7 an2-ne kong2, an2-ne m7-to7 sim-kam cheng5-goan7 lioh honnh."
        ],
        [
          "啊講就……啊共這爿 彼个阿婆仔講，講卜叫人來看呼。人講普通是查甫來去看查某，伊講查某來看查甫啦呼。伊講：「無人安呢啦呼。古早人都無人安呢。」伊講：「有啦，有啦，人彼歡喜甘願，講有學問就好。」但是彼有學問啦呼。",
          "Ah kong2 to…… ah ka7 in chit peng5 hit e5 a-po5--a kong2, kong2 beh kio3 lang5 lai5 khoann3 honnh.  Lang5 kong2 phou2-thong si7 cha-pou lai5-khi3 khoann3 cha-bou2, i kong2 cha-bou2 lai5 khoann3 cha-pou lah honnh.  I kong2,“Bo5 lang5 an2-ne lah honnh.  Kou2-cha2 lang5 to7 bo5 lang5 an2-ne.”  I kong2,“U7 lah, u7 lah, lang5 he hoann-hi2 kam-goan7, kong2 u7 hak8-bun7 to7 ho2.”  Tan7-si7 hia u7 hak8-bun7 lah honnh."
        ],
        [
          "啊伊講來兜啊哩呼，啊伊事先有安排好勢，伊講號做……當彼日是講「日」，「日」，啊伊毋就簡單安呢寫一字干若箍圓箍仔。伊講共伊講，講：「啊，我安呢呼，讀冊讀到安呢呼，我咯腳會曉寫字。「伊講：「無，你寫來予我看。」啊伊毋就 講開始無舉拐仔，伊若行一步就畫一箍輪轉，畫一个輪轉安呢腳毋就踅一輪轉。啊踅一輪轉，伊講：「嗯，啊就有影咧。」毋知擱共考一个啥物四書啥物貨呼，但是彼我記得就共放掉。啊當毋就……就好啊啦呼。",
          "Ah i kong2 lai5 in tau ah lih honnh, ah i su7-sian u7 an-pai5 ho2-se3, i kong2 ho7-cho3…… tann hit jit8 si7 kong2 “Jit8”, “Jit8”, ah i m7-to7 Kan2-tan an2-ne sia2 chit8 ji7 kan-na2 khou inn5-khou-a2.  I kong2 ka7 i kong2, kong2,“Ah, goa2 an2-ne honnh, thak8-chheh thak8 kau3 an2-ne honnh, goa2 koh kha e7-hiau2 sia2-ji7.”  I kong2,“Bo5, li2 sia2 lai5 hou7 goa2 khoann3.”  Ah i m7-to7 kong2 khai-si2 bo5 giah8 koai2-a2, i na7 kiann5 chit8 pou7 to7 oe7 chit8 khou-lian3-tng2, oe7 chit8 e5 lian3-tng2 an2-ne kha m7-to7 seh8 chit8 lian3-tng2.  Ah seh8 chit8 lian3-tng2, i kong2,“Mngh, ah to7 u7-iann2 leh.”m7 chai koh ka7 kho2 chit8 e5 siann2-mih Su3-su siann2-mih hoe3 honnh, Tan7-si7 he goa2 be7 ki3-tit to7 ka7 pang3 tiau7.  Ah tann m7-to7…… to7 ho2 ah lah honnh."
        ],
        [
          "好啊，講轉去講，看好啊、茶食好啊，啊講去講共老母講啦呼，查某囝仔毋就員外的查某子[口+留]呼，共老母講：「啊彼兜呼麼整理到成好勢呢，啊彼个查甫仔麼真緣投呢，啊足有學問哦，人伊用腳麼會寫字啊呢……」呼，啊伊講：「用腳會曉寫字我毋捌看。」講：「有影、有影。」呼，啊伊講：「安呢就好，安呢毋就……」講：「無，看一个好時好日呼，來……」呼，講看一个好時好日才來娶呼。",
          "Ho2 ah, kong2 tng2 khi3 kong2, khoann3 ho2 ah, te5 chiah8 ho2 ah, ah kong2 khi3 kong2 ka7 in lau7-bu2 kong2 lah honnh, cha-bou2 gin2-a2 m7-to7 goan5-goe7 e5 cha-bou2-kiann2 lioh honnh, ka7 in lau7-bu2 kong2,“Ah he in tau honnh ma7 cheng2-li2 kau3 chiann5 ho2-se3 neh, ah hit e5 cha-pou-a2 ma7 chin ian5-tau5 neh, ah chiok u7 hak8-bun7 ouh, lang5 i iong7 kha ma7 e7 sia2-ji7 ah neh…… ” honnh, ah i kong2,“Iong7 kha e7-hiau2 sia2-ji7 goa2 m7 bat khoann3.”kong2,“U7-iann2, u7-iann2.”honnh, ah i kong2,“An2-ne to7 ho2, an2-ne m7-to7…… ” kong2,“Bo5, khoann3 chit8 e5 ho2-si5 ho2-jit8 honnh, lai5…… ” honnh, kong2 khoann3 chit8 e5 ho2-si5 ho2-jit8 chiah lai5 chhoa7 honnh."
        ],
        [
          "啊當毋就彼爿條件攏講好啊，啊這个阿婆仔就入來，講：「啊當今也 換您第二仔，呼，換您第二仔安呢啦。」啊敢成實有影講赫爾密 彼个，人講有合意呢呼，啊當講卜看日卜來娶。伊講：「無，阮這个先共阮做啦呼。」啊講彼个小妹仔講：「媽媽，媽媽，啊阿姊嫁一个赫有學問的，阮麼卜來嫁一个較有學問的。」啊彼个就想講：「嗯、啊彼就二兄弟仔咧……麼無要緊安呢啦……」（這就是一種的笑詼啦）伊就講：「若有學問我無要緊，阿姊就敢嫁我麼卜嫁。」伊講：「換我來去看安呢。」",
          "Ah tann m7 chiu7 in hit peng5 tiau5-kiann7 long2 kong2 ho2 ah, ah chit e5 a-po5--a to7 jip8--lai5, kong2,“Ah tong-kim ia7 oann7 lin2 te7-ji7-a2, honnh, oann7 lin2 te7-ji7-a2 an2-ne lah.”  Ah kam2 chiann5-sit8 u7-iann2 kong2 hiah--nih8 ba7 hit e5, lang5 kong2 u7 kah-i3 neh honnh, ah tann kong2 beh khoann3 jit8 beh lai5 chhoa7.  I kong2,“Bo5, goan2 chit e5 seng ka7 goan2 cho3 lah honnh.”  Ah kong2 in hit e5 sio2-moe7-a2 kong2,“Ma-ma, ma-ma, ah a-che2 ke3 chit8 e5 hiah u7 hak8-bun7 e5, goan2 ma7 beh lai5 ke3 chit8 e5 khah u7 hak8-bun7 e5.”  Ah hit e5 to siunn7-kong2,“Mngh, ah he to nng7 hiann-ti7-a2 leh…… ma7 bo5 iau3-kin2 an2-ne lah…… ”（che to7-si7 chit8 chiong2 e5 chhio3-khoe lah）i to7 kong2,“Na7 u7 hak8-bun7 goa2 bo5 iau3-kin2, a-che2 to kam2 ke3 goa2 ma7 beh ke3.”i kong2,“Oann7 goa2 lai5-khi3 khoann3 an2-ne.”"
        ],
        [
          "彼个毋就行路用點、點安呢啦呼，毋就講安呢點一點、點一點安呢，啊毋就猶然安呢自這个型去兜，去兜看講，遠遠佇彼看就人才就真水安呢啦呼，第一捧茶啥……媒人仔就捧出來請，安呢這麼講：「唔，這麼[禾+黑]咧，呼，呣，安呢麼好啊。」（啊講彼學問猶然做詩予對，彼是我記，彼真濟，就講真笑詼。）",
          "Hit e5 m7-to7 kiann5-lou7 iong7 tiam2, tiam2 an2-ne lah honnh, m7-to7 kong2 an2-ne tiam2 chit8 tiam2, tiam2 chit8 tiam2 an2-ne, ah m7-to7 iu5-jian5 an2-ne chu7 chit e5 heng5 khi3 in tau, khi3 in tau khoann3 kong2, hng7-hng7 ti7 hia khoann3 to jin5-chai5 to7 chin sui2 an2-ne lah honnh, te7-it phang5 te5 siann2 in…… mui5-lang5-a2 to7 phang5 chhut lai5 chhiann2, an2-ne che ma7 kong2,“Ouh, che ma7 be7 bai2 leh, honnh, mh, an2-ne ma7 ho2 ah.”（ah kong2 he hak8-bun7 iu5-jian5 cho3-si hou7 tui3, he si7 goa2 be7 ki3, he chin che7, to7 kong2 chin chhio3-khoe.）"
        ],
        [
          "啊就講彼个麼是講咯腳會曉寫字，伊講號做：「阮阿兄寫啥呼，彼日毋著啦，彼猶欠一點啦。」啊當換伊，換伊就點、點，就阿兄拖彼个箍仔就共點一點，點一點，啊伊毋就事實猶然真、鬥到真密呼，啊就看安呢好時好日安呢呼，啊二姊妹仔合二兄弟仔仝下結婚啦，安呢爾。",
          "Ah to7 kong2 hit e5 ma7 si7 kong2 koh kha e7-hiau2 sia2-ji7, i kong2 ho7-cho3,“Goan2 a-hiann sia2 siann2 honnh, hit jit8 m7-to7 lah, he iau2 khiam3 chit8 tiam2 lah.”  Ah tann oann7 i, oann7 i to7 tiam2, tiam2, to7 in a-hiann thoa hit e5 khou-a2 to7 ka7 tiam2 chit8 tiam2, tiam2 chit8 tiam2, ah i m7-to7 su7-sit8 iu5-jian5 chin, tau3 kau3 chin ba7 honnh, ah to7 khoann3 an2-ne ho2-si5 ho2-jit8 an2-ne honnh, ah nng7 chia2-moe7-a2 kap nng7 hiann-ti7-a2 kang7-e7 kiat-hun lah, an2-ne nia5."
        ]
      ],
      "篇名": "姻緣天註定"
    }
  ]
}
