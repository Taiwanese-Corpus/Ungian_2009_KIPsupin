{
  "作者": "劉廷貴",
  "出版年": "2000",
  "文類": "民間故事",
  "書名": "蘆竹鄉民間故事",
  "書寫系統": "漢羅",
  "資料": [
    {
      "段": [
        [
          "講一个囝仔，去共人做長工啦呼，啊這个囝仔是狀元命啦，呼，啊土地公看伊做到過年得卜轉啊，土地公講這若無來共教呼，這个囝仔會去予人害死啦。啊所以講得共擋，講：「囝仔、囝仔，我教你話，啊一句二箍啦，（較早講共人做長工，一年才十二个錢啦呼。）教一句二个錢啦，呼。」囝仔講頭仔就毋啦，啊伊毋，土地公想講這伊後擺是狀元命咧，無共教使 呼，啊所以講彼个囝仔予三購情、四購情才合伊學啦。",
          "Kong2 chit8 e5 gin2-a2, khi3 ka7 lang5 cho3 tng5-kang lah honnh, ah chit e5 gin2-a2 si7 chiong7-goan5 mia7 lah, honnh, ah Thou2-ti7-kong khoann3 i cho3 kau3 koe3-ni5 teh-beh tng2 ah, Thou2-ti7-kong kong2 che na7 bo5 lai5 ka7 ka3 honnh, chit e5 gin2-a2 e7 khi3 hou7 lang5 hai7--si2 lah.  Ah sou2-i2 kong2 teh ka7 tong3, kong2,“Gin2-a2, gin2-a2, goa2 ka3 li2 oe7, ah chit8 ku3 nng7 khou lah,（khah-cha2 kong2 ka7 lang5 cho3 tng5-kang, chit8 ni5 chiah chap8-ji7 e5 chinn5 lah honnh.） ka3 chit8 ku3 nng7 e5 chinn5 lah, honnh.”Gin2-a2 kong2 thau5--a2 to7 m7 lah, ah i m7, Thou2-ti7-kong siunn7 kong2 che i au7-pai2 si7 chiong7-goan5 mia7 leh, bo5 ka7 ka3 be7-sai2 honnh, ah sou2-i2 kong2 hit e5 gin2-a2 hou7 sann kou-chiann5, si3 kou-chiann5 chiah kap i oh8 lah."
        ],
        [
          "一句是學講：「家己的就是家己的啦，呼，別人的就是別人的啦。」安呢二句啦，呼，安呢就去予提四个錢去啊呼。啊當彼號講土地公擱直直共纏啊，講愛擱學啦。愛擱學，彼个囝仔想講：「愛擱學，我就無錢去啊。」擱共教彼號講：「日時好行路啦呼，暝時愛提防啦。」呼，啊這四句話將來就有路用啊，呼。",
          "Chit8 ku3 si7 oh8 kong2,“Ka-ki7 e5 to7-si7 ka-ki7 e5 lah, honnh, piat8-lang5 e5 to7-si7 piat8-lang5 e5 lah.”  An2-ne nng7 ku3 lah, honnh, an2-ne to7 khi3 hou7 theh8 si3 e5 chinn5 khi3 ah honnh.  Ah tann hit-ho7 kong2 Thou2-ti7-kong koh tit8-tit8 ka7 tinn5 ah, kong2 ai3 koh oh8 lah.  Ai3 koh oh8, hit e5 gin2-a2 siunn7 kong2,“Ai3 koh oh8, goa2 to7 bo5-chinn5 khi3 ah.”koh ka7 ka3 hit-ho7 kong2,“Jit8--si5 ho2 kiann5-lou7 lah honnh, me5-si5 ai3 the5-hong5 lah.”honnh, ah chit si3 ku3 oe7 chiong-lai5 to7 u7 lou7 iong7 ah, honnh."
        ],
        [
          "呼，啊當毋就這个囝仔轉去到厝啊，啊老父仔卜共提錢呀，啊一年趁十二分錢，啊卜共提錢，講：「啊錢就……合人學話學一下就……當就賸四个錢爾。」哦當老父仔毋就成氣啊咧，你做歸年的，啥物才提四个錢轉來？卜共拍。卜共拍，老母仔較惜伊，講：「當囝仔就去共人做歸年才轉來，呼，你麼予食一頓仔飽，卜共拍麼予食一頓仔飽呼。」啊予講講咧，尾仔毋就予食一頓仔飽。食飽老父仔卜擱共拍，又卜共拍，娘嬭 仔講：「當啦，你麼予睏一下昏 仔飽咧，你安呢轉來就卜共拍！」",
          "Honnh, ah tann m7-to7 chit e5 gin2-a2 tng2 khi3 kau3 chhu3 ah, ah in lau7-pe7-a2 beh ka7 theh8-chinn5 iah, ah chit8 ni5 than3 chap8-ji7 sian2 chinn5, ah beh ka7 theh8-chinn5, kong2,“Ah chinn5 to7…… kap lang5 oh8-oe7 oh8 chit8-e7 to7…… tann to7 chhun si3 e5 chinn5 nia5.”ouh tann in lau7-pe7-a2 m7-to7 chiann5 khi3 ah leh, li2 cho3 kui ni5 e5, siann2-mih chiah theh8 si3 e5 chinn5 tng2--lai5? beh ka7 phah.  Beh ka7 phah, in lau7-bu2-a2 khah sioh i, kong2,“Tann gin2-a2 to7 khi3 ka7 lang5 cho3 kui ni5 chiah tng2--lai5, honnh, li2 ma7 hou7 chiah8 chit8-tng3-a2 pa2, beh ka7 phah ma7 hou7 chiah8 chit8-tng3-a2 pa2 honnh.”  Ah hou7 kong2-kong2 leh, boe2--a2 m7-to7 hou7 chiah8 chit8-tng3-a2 pa2.  Chiah8-pa2 in lau7-pe7-a2 beh koh ka7 phah, iu7 beh ka7 phah, in niu5-le2-a2 kong2,“Tann mai3 lah, li2 ma7 hou7 khun3 chit8 e7-hng-a2 pa2 leh, li2 an2-ne tng2--lai5 to7 beh ka7 phah !”"
        ],
        [
          "啊當毋就走去睏，老父仔毋就自安呢放予伊去睏啊呼。啊睏，睏到卜天光啊，彼个老父仔真正卜共拍哦，舉刀得磨哦！得磨刀啊！按算 卜共刣掉就著啦。",
          "Ah tann m7-to7 chau2 khi3 khun3, in lau7-pe7-a2 m7-to7 chu7 an2-ne pang3 hou7 i khi3 khun3 ah honnh.  Ah khun3, khun3 kau3 beh thinn-kng ah, in hit e5 lau7-pe7-a2 chin-chiann3 beh ka7 phah ouh, giah8 to teh boa5 ouh! teh boa5-to ah!  An3-sng3 beh ka7 thai5 tiau7 to7 tioh8 lah."
        ],
        [
          "啊這个囝仔歸暝睏哩，睏到彼卜天光啊，聽著老父仔得磨刀，磨到sih8-sah8 叫毋，呼，啊伊看安呢生仔講自安呢枕頭共提來共囥咧棉被底，啊就共掩，人走來門後宓。啊老父仔刀磨好的時呼，真正刀舉咧，對棉被彼就共插落去。啊彼个囝仔看伊安呢插，看伊安呢插，一睏就起腳走，啊走，老父仔共逐、逐、逐著。啊逐著才走。彼囝仔一直走，老父仔逐無著，伊自安呢一直走。",
          "Ah chit e5 gin2-a2 kui-me5 be7 khun3 lih, khun3 kau3 he beh thinn-kng ah, thiann tioh8 in lau7-pe7-a2 teh boa5-to, boa5 kau3 sih8-sah8 kio3 m7, honnh, ah i khoann3 an2-ne-senn-a2 kong2 chu7 an2-ne chim2-thau5 ka7 theh8 lai5 ka7 khng3 leh mi5-phoe7 te2, ah to7 ka7 am, lang5 chau2 lai5 mng5-au7 bih.  Ah in lau7-pe7-a2 to boa5 ho2 e5 si5 honnh, chin-chiann3 to giah8 leh, tui3 mi5-phoe7 hia to7 ka7 chhah--loh8-khi3.  Ah hit e5 gin2-a2 khoann3 i an2-ne chhah, khoann3 i an2-ne chhah, chit8-khun3 to7 khi2-kha chau2, ah chau2, in lau7-pe7-a2 ka7 jiok, jiok, jiok be7 tioh8.  Ah jiok be7 tioh8 chiah chau2.  He gin2-a2 it-tit8 chau2, in lau7-pe7-a2 jiok bo5 tioh8, i chu7 an2-ne it-tit8 chau2."
        ],
        [
          "一直走，走到真遠彼，走到一个員外的簷前腳，啊住彼簷前腳住彼歇睏、住彼哮。啊抵著這个員外的彼內底的工人出來看。轉去共員外講，講：「咱外口有一个囝仔佇彼睏、佇彼哮。」這个員外娶二个某，干單細姨仔生一个查某囝仔，大某無生。呼，啊就叫伊入來，共問，問伊講這个囝仔叫伊講予伊做子，伊講：「好。」",
          "It-tit8 chau2, chau2 kau3 chin hng7 hia, chau2 kau3 chit8 e5 goan5-goe7 e5 gim5-chinn5-kha, ah toa3 hia gim5-chinn5-kha toa3 hia hioh-khun3, toa3 hia hau2.  Ah tu2 tioh8 chit e5 goan5-goe7 e5 hit lai7-te2 e5 kang-lang5 chhut lai5 khoann3.  Tng2 khi3 ka7 goan5-goe7 kong2, kong2,“Lan2 goa7-khau2 u7 chit8 e5 gin2-a2 ti7 hia khun3, ti7 hia hau2.”Chit e5 goan5-goe7 chhoa7 nng7 e5 bou2, kan-ta se3-i5-a2 senn chit8 e5 cha-bou2 gin2-a2, toa7-bou2 bo5 senn.  Honnh, ah to7 kio3 i jip8--lai5, ka7 mng7, mng7 i kong2 chit e5 gin2-a2 kio3 i kong2 hou7 i cho3-kiann2, i kong2,“Ho2.”"
        ],
        [
          "啊好，安呢毋就自安呢予伊做子。啊今也這个予大某做子，啊細姨仔就一个查某子。哦，啊這个細姨仔想講：「加一个囝仔來，加共伊分家伙，成毋甘願啊。」",
          "Ah ho2, an2-ne m7-to7 chu7 an2-ne hou7 i cho3-kiann2.  Ah tann ia7 chit e5 hou7 toa7-bou2 cho3-kiann2, ah se3-i5-a2 to7 chit8 e5 cha-bou2-kiann2.  Ouh, ah chit e5 se3-i5-a2 siunn7 kong2,“Ke chit8 e5 gin2-a2 lai5, ke ka7 i pun ke-hoe2, chiann5 m7 kam-goan7 ah.”"
        ],
        [
          "成毋甘願啊。尾仔，煞順續去讀冊。有一工去讀冊轉來，拾著一包錢，呼，啊這个囝仔看著彼包錢就想講伊學彼二句話呼：「家己的就是家己的，別人的就別人的。」所以這个囝仔毋敢捾轉去，叫彼个查某囝仔講：「你先轉去，我住遮顧，顧到彼个人倒轉來尋，我才還伊。」啊倒轉來尋……尾仔等待伊轉來，啊彼个小妹轉去呼，啊娘嬭仔問伊講啊彼啥物人那會無轉來？啊伊共娘嬭講：「啊就拾一包錢啦，啊我喊伊捾轉來，啊伊講毋啦，啊卜等彼个人倒轉來尋卜還伊。」啊這个細姨仔想講：「幹！啊這个囝仔那會赫好，拾著錢曉提轉來，擱卜……」啊就成毋甘願。啊伊就是想著彼句講：「家己的就是家己的，別人的就別人的。」無愛啦。轉來當毋就讀冊，讀讀咧啊彼號仔……。",
          "Chiann5 m7 kam-goan7 ah.  Boe2--a2, soah sun7-soa3 khi3 thak8-chheh.  U7 chit8 kang khi3 thak8-chheh tng2--lai5, khioh tioh8 chit8 pau chinn5, honnh, ah chit e5 gin2-a2 khoann3 tioh8 hit pau chinn5 to7 siunn7 kong2 i oh8 hit nng7 ku3 oe7 honnh,“Ka-ki7 e5 to7-si7 ka-ki7 e5, piat8-lang5 e5 to7 piat8-lang5 e5.”Sou2-i2 chit e5 gin2-a2 m7 kann2 koann7--tng2-khi3, kio3 in hit e5 cha-bou2 gin2-a2 kong2,“Li2 seng tng2--khi3, goa2 toa3 chia kou3, kou3 kau3 hit e5 lang5 to3-tng2 lai5 chhoe7, goa2 chiah heng5 i.”  Ah to3-tng2 lai5 chhoe7…… boe2--a2 tan2-thai7 i tng2--lai5, ah in hit e5 sio2-moe7 tng2--khi3 honnh, ah in niu5-le2-a2 mng7 i kong2 ah he siann2-mih lang5 nah e7 bo5 tng2--lai5? Ah i ka7 in niu5-le2 kong2,“Ah to7 khioh chit8 pau chinn5 lah, ah goa2 hiam3 i koann7--tng2-lai5, ah i kong2 m7 lah, ah beh tan2 hit e5 lang5 to3-tng2 lai5 chhoe7 beh heng5 i.”  Ah chit e5 se3-i5-a2 siunn7 kong2,“Kan2!  Ah chit e5 gin2-a2 nah e7 hiah ho2, khioh tioh8 chinn5 be7-hiau2 theh8--tng2-lai5, koh beh…… ” ah to7 chiann5 m7 kam-goan7.  Ah i to7-si7 siunn7 tioh8 hit ku3 kong2,“Ka-ki7 e5 to7-si7 ka-ki7 e5, piat8-lang5 e5 to7 piat8-lang5 e5.”bo5 ai3 lah.  Tng2--lai5 tann m7-to7 thak8-chheh, thak8-thak8 leh ah hit ho7-a2…… ."
        ],
        [
          "啊這个員外亦有開一个輝仔窰就著啦。有一工，彼个細姨仔卜害這个囝仔予死呼，去敥一寡菜栽呼，啊這的菜栽卜種的時呼，啊才叫歸家伙仔攏過來鬥種，啊鬥種菜，種到彼號的時呼，彼个細姨仔先走轉去彼輝仔窰，先去共彼个輝仔窰的師傅交代：「連鞭較停仔呼會叫一个囝仔捾飯包來予你食呼，啊伊若喝你食飯呼，你自彼囝仔共橐落輝仔窰予伊去彼予燒就著，共橐掉啦呼。」啊這个細姨仔轉去煮予食呼，就叫這个查甫的講：「這个飯捾去輝仔窰予人食。」啊這个查甫的捾到外口出去啊，啊想著講：「日時好行路啦，暝時愛提防。」呼，想著這二句話啊呼，行e5外口煞毋敢去啊。啊毋敢去，抵著這个細姨仔的查某子講看伊佇彼得哮，共伊問講是安怎？講：「我毋敢去。」啊彼个查某囝仔講：「無我捾來去，啊你住遮等。」啊當彼个查某囝仔毋就捾去啊，飯包捾到彼个輝仔窰爾，彼个師傅呼聽著伊喝食飯呼，隨共彼个查某囝仔拮對瓷仔窯去燒死。人就無轉來。",
          "Ah chit e5 goan5-goe7 iah8 u7 khui chit8 e5 hui5-a2-io5 to7 tioh8 lah.  U7 chit8 kang, hit e5 se3-i5-a2 beh hai7 chit e5 gin2-a2 hou7 si2 honnh, khi3 tiah8 chit8-koa2 chhai3-chai honnh, ah chit e5 chhai3-chai beh cheng3 e5 si5 honnh, ah chiah kio3 kui ke-hoe2-a2 long2 koe3 lai5 tau3 cheng3, ah tau3 cheng3-chhai3, cheng3 kau3 hit-ho7 e5 si5 honnh, hit e5 se3-i5-a2 seng chau2 tng2 khi3 he hui5-a2-io5, seng khi3 ka7 hit e5 hui5-a2-io5 e5 sai-hu7 kau-tai3,“Liam5-mi khah-theng5-a2 honnh e7 kio3 chit8 e5 gin2-a2 koann7 png7-pau lai5 hou7 li2 chiah8 honnh, ah i na7 hoah li2 chiah8-png7 honnh, li2 chu7 hit gin2-a2 ka7 lok loh8 hui5-a2-io5 hou7 i khi3 hia hou7 sio to7 tioh8, ka7 lok-tiau7 lah honnh.”  Ah chit e5 se3-i5-a2 tng2 khi3 chu2 hou7 chiah8 honnh, to7 kio3 chit e5 cha-pou e5 kong2,“Chit e5 png7 koann7 khi3 hui5-a2-io5 hou7 lang5 chiah8.”  Ah chit e5 cha-pou e5 koann7 kau3 goa7-khau2 chhut--khi3 ah, ah siunn7 tioh8 kong2,“Jit8--si5 ho2 kiann5-lou7 lah, me5-si5 ai3 the5-hong5.”honnh, siunn7 tioh8 chit nng7 ku3 oe7 ah honnh, kiann5 e5 goa7-khau2 soah m7 kann2 khi3 ah.  Ah m7 kann2 khi3, tu2 tioh8 in chit e5 se3-i5-a2 e5 cha-bou2-kiann2 kong2 khoann3 i ti7 hia teh hau2, ka7 i mng7 kong2 si7 an2-choann2?  Kong2,“Goa2 m7 kann2 khi3.”  Ah hit e5 cha-bou2 gin2-a2 kong2,“Bo5 goa2 koann7 lai5-khi3, ah li2 toa3 chia tan2.”  Ah tann hit e5 cha-bou2 gin2-a2 m7-to7 koann7 khi3 ah, png7-pau koann7 kau3 hit e5 hui5-a2-io5 nia5, hit e5 sai-hu7 honnh thiann tioh8 i hoah chiah8-png7 honnh, sui5 ka7 hit e5 cha-bou2 gin2-a2 kiat tui3 hui5-a2-io5 khi3 sio-si2.  Lang5 to7 bo5 tng2--lai5."
        ],
        [
          "無轉來啊，到暗啊，這个細姨仔尋無這个查某囝仔，啊才出來看，一下看彼个查甫的佇彼，啊伊講：「啊您小妹仔咧？」「啊我就毋敢捾去，啊伊捾去啊。」啊當彼个細姨仔想講：「當僥倖啊！」伊喊彼个師傅講共橐落去，去橐著查某子，拮對輝仔窰落去？去問彼師傅講：「阮查某仔捾飯來予你食，當佗位？」「你吩付我橐落去我就橐落去啊，橐落去啊就燒死啊。」啊彼細姨仔當住彼合師傅嚷啊，啊彼師傅想講：「當害一條命麼是彼个罪，害二條麼是……」伊就連彼个細姨仔煞共舉來摔對彼輝仔窰內底去。",
          "Bo5 tng2--lai5 ah, kau3 am3 ah, chit e5 se3-i5-a2 chhoe7 bo5 chit e5 cha-bou2 gin2-a2, ah chiah chhut lai5 khoann3, chit8-e7 khoann3 hit e5 cha-pou e5 ti7 hia, ah i kong2,“Ah lin2 sio2-moe7-a2 leh?” “Ah goa2 to7 m7 kann2 koann7--khi3, ah i koann7--khi3 ah.”  Ah tann hit e5 se3-i5-a2 siunn7-kong2,“Tann hiau-heng7 ah !”  I hiam3 hit e5 sai-hu7 kong2 ka7 lok--loh8-khi3, khi3 lok tioh8 in cha-bou2-kiann2, kiat tui3 hui5-a2-io5 loh8--khi3? Khi3 mng7 he sai-hu7 kong2,“Goan2 cha-bou2-a2 koann7-png7 lai5 hou7 li2 chiah8, tann toh-ui7?” “Li2 hoan-hu3 goa2 lok--loh8-khi3 goa2 to7 lok--loh8-khi3 ah, lok--loh8-khi3 ah to7 sio-si2 ah.”  Ah he se3-i5-a2 tann toa3 hia kap sai-hu7 jiang2 ah, ah he sai-hu7 siunn7-kong2,“Tann hai7 chit8 tiau5 mia7 ma7 si7 hit e5 choe7, hai7 nng7 tiau5 ma7 si7…… ” i to7 lian5 hit e5 se3-i5-a2 soah ka7 giah8 lai5 siak tui3 he hui5-a2-io5 lai7-te2 khi3."
        ],
        [
          "呼，當暗來厝的人呼攏尋啊，尋細姨仔亦尋無，尋到輝仔窰去。啊彼个師傅共橐了後就安呢起腳走。啊起腳走，員外想講：「啊，夭壽，去予這个師傅拐走去……阮某去予這个師傅拐走去。」啊才就安呢叫人卜尋彼个師傅，尋轉來卜共拍予死就著。",
          "Honnh, tann am3--lai5 chhu3 e5 lang5 honnh long2 chhoe7 ah, chhoe7 se3-i5-a2 iah8 chhoe7 bo5, chhoe7 kau3 hui5-a2-io5 khi3.  Ah hit e5 sai-hu7 ka7 lok liau2-au7 to7 an2-ne khi2-kha chau2.  Ah khi2-kha chau2, goan5-goe7 siunn7-kong2,“Ah, iau2-siu7, khi3 hou7 chit e5 sai-hu7 koai2-chau2--khi3…… goan2 bou2 khi3 hou7 chit e5 sai-hu7 koai2-chau2--khi3.”  Ah chiah to7 an2-ne kio3 lang5 beh chhoe7 hit e5 sai-hu7, chhoe7--tng2-lai5 beh ka7 phah hou7 si2 to7 tioh8."
        ],
        [
          "彼當時到尾仔來，彼窰彼輝仔一下出彼輝仔特別水。哦，輝仔特別水，啊彼个員外呼：「哦，啊這个師傅這輝仔足水哦！」當毋就卜共換貼告示講伊若轉來，講彼細姨仔卜讓伊就著啦，卜讓彼个師傅。啊彼个細姨仔就去予橐落去輝仔窰燒掉去啊，卜佗位仔尋彼个……啊彼个師傅就安呢無彼號。",
          "Hit tong-si5 kau3 boe2--a2 lai5, hit io5 he hui5-a2 chit8-e7 chhut he hui5-a2 tek8-piat8 sui2.  Ouh, hui5-a2 tek8-piat8 sui2, ah hit e5 goan5-goe7 honnh,“Ouh, ah chit e5 sai-hu7 che hui5-a2 chiok sui2 ouh !” Tann m7-to7 beh ka7 oann7 tah ko3-si7 kong2 i na7 tng2--lai5, kong2 he se3-i5-a2 beh niu7 i to7 tioh8 lah, beh niu7 hit e5 sai-hu7.  Ah hit e5 se3-i5-a2 to7 khi3 hou7 lok--loh8-khi3 hui5-a2-io5 sio tiau7 khi3 ah, beh toh-ui7-a2 chhoe7 hit e5…… ah hit e5 sai-hu7 to7 an2-ne bo5 hit-ho7."
        ],
        [
          "啊彼个查甫的尾仔冊一直讀，讀到尾仔成實有影中著狀元，啊中著狀元了後轉來才擱去尋彼个老父，卜共刣彼个老父，老父較早攏得扛轎，尾仔講尋無，就安呢叫彼歸庄的扛轎仔總偎來卜予認，啊尾仔才去予認著。安呢爾。",
          "Ah hit e5 cha-pou e5 boe2--a2 chheh it-tit8 thak8, thak8 kau3 boe2--a2 chiann5-sit8 u7-iann2 tiong3 tioh8 chiong7-goan5, ah tiong3 tioh8 chiong7-goan5 liau2-au7 tng2--lai5 chiah koh khi3 chhoe7 in hit e5 lau7-pe7, beh ka7 thai5 hit e5 lau7-pe7, in lau7-pe7 khah-cha2 long2 teh kng-kio7, boe2--a2 kong2 chhoe7 bo5, to7 an2-ne kio3 he kui chng e5 kng-kio7-a2 chong2 oa2 lai5 beh hou7 jin7, ah boe2--a2 chiah khi3 hou7 jin7--tioh8.  An2-ne nia5."
        ]
      ],
      "篇名": "狀元命"
    }
  ]
}
