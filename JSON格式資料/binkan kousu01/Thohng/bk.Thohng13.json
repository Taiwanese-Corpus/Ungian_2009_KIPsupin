{
  "作者": "張玉雪",
  "出版年": "2000",
  "文類": "民間故事",
  "書名": "蘆竹鄉民間故事",
  "書寫系統": "漢羅",
  "資料": [
    {
      "段": [
        [
          "古早毋就干若 講有一个彼个田地，彼毋知幾百年前來的這个屍首，久來就變成一个僵屍。啊彼个僵屍呼，伊猶然 有用一个棺柴貯 ，但是無拾骨 、歸身人 好好，久來煞變 僵屍。",
          "Kou2-cha2 m7-to7 kan-na2 kong2 u7 chit8 e5 hit e5 chhan5-te7, he m7 chai kui2 pah ni5 cheng5 lai5--e5 chit e5 si-siu2, ku2--lai5 to7 pian3 chiann5 chit8 e5 kiong-si.  Ah hit e5 kiong-si honnh, i iu5-jian5 u7 iong7 chit8 e5 koann-chha5 te2, tan7-si7 bo5 khioh-kut, kui-sin lang5 ho2-ho2, ku2--lai5 soah pian3 kiong-si."
        ],
        [
          "有一个查某……翁仔某啦呼，啊某就講有一工卜轉外家 ，共翁講：「我卜轉來去外家厝來看阮媽媽。」翁講：「好，你轉去。」",
          "U7 chit8 e5 cha-bou2……ang-a2-bou2 lah honnh, ah in bou2 to7 kong2 u7 chit8 kang beh tng2 goa7-ke, ka7 in ang kong2, “Goa2 beh tng2 lai5 khi3 goa7-ke chhu3 lai5 khoann3 goan2 ma-ma.”  In ang kong2, “Ho2, li2 tng2--khi3.”"
        ],
        [
          "啊古早攏用咯 穿裙，某毋就穿裙啦，啊行到平路（彼古早無車通坐，愛行路行足遠e5，呼，田岸路行足遠e5才會到兜啦。），行到半路講一垺 尿足緊的，卜來去放屎，[貝+親]彩 田岸角跔 咧就共放，結果伊放落彼个所在就是僵屍的彼个位啦。啊伊毋知講踞 落去一領褲煞無去，內褲煞就安呢無去。",
          "Ah kou2-cha2 long2 iong7 koh chheng7-kun5, in bou2 m7-to7 chheng7-kun5 lah, ah kiann5 kau3 penn5-lou7 （he kou2-cha2 bo5 chhia thang che7, ai3 kiann5-lou7 kiann5 chiok hng7--e5, honnh, chhan5-hoann7 lou7 kiann5 chiok hng7--e5 chiah e7 kau3 in tau lah.）, kiann5 kau3 poann3-lou7 kong2 chit8 pu5 jio7 chiok kin2--e5, beh lai5-khi3 pang3-sai2, chhin3-chhai2 chhan5-hoann7-kak khu5 leh to7 ka7 pang3, kiat-ko2 i pang3 loh8 hit e5 sou2-chai7 to7-si7 kiong-si e5 hit e5 ui7 lah.  Ah i m7 chai kong2 khu5 loh8 khi3 chit8 nia2 khou3 soah bo5--khi3, lai7-khou3 soah to7 an2-ne bo5--khi3."
        ],
        [
          "啊伊驚一下，彼早起轉去就踞住彼放尿，自安呢毋敢[走@百]起來 ，無褲通穿啊，伊煞毋敢[走@百]起來，亦無轉去外家，就安呢佇彼踞，踞到暗啊。踞到暗的時陣，伊趕緊擱轉去翁彼爿，無轉去外家厝，啊伊都驚到卜死去，就轉去灶腳 ，啊翁就問講：「啊你毋是轉去外家，你若會擱轉來？」，驚到phi7-phi7掣、phi7-phi7掣，舉一支刀住得門邊彼等，驚講僵屍若來呼，若逮我尻川 後來呼，我就用這支刀卜共刣 。",
          "Ah i kiann chit8-e7, he chai2-khi2 tng2--khi3 to khu5 toa3 hia pang3-jio7, chu7 an2-ne m7 kann2 peh--khi2-lai5, bo5 khou3 thang chheng7 ah, i soah m7 kann2 peh--khi2-lai5, iah8 bo5 tng2 khi3 goa7-ke, to7 an2-ne ti7 hia khu5, khu5 kau3 am3 ah.  Khu5 kau3 am3 e5 si5-chun7, i koann2-kin2 koh tng2 khi3 in ang hit peng5, bo5 tng2 khi3 goa7-ke chhu3, ah i to7 kiann kau3 beh si2--khi3, to7 tng2 khi3 chau3-kha, ah in ang to mng7 kong2, “Ah li2 m7 si7 tng2 khi3 goa7-ke, li2 na7 e7 koh tng2--lai5 ?”, kiann kau3 phi7-phi7-chhoah, phi7-phi7-chhoah, giah8 chit8 ki to toa3 teh mng5 pinn he tan2, kiann kong2 kiong-si na7 lai5 honnh, na7 toe3 goa2 kha-chhng au7 lai5 honnh, goa2 to7 iong7 chit ki to beh ka7 thai5."
        ],
        [
          "結果，刀就安呢門縫安呢一縫仔，刀佇彼安呢，刀自安呢無去。刀自安呢無去，伊驚一下，就安呢走去房間卜去共頭家、共翁講，翁已經予僵屍刣死佇咧眠床e。僵屍共翁刣死，翁已經予刣死佇眠床e。某驚一下！",
          "Kiat-ko2, to to7 an2-ne mng5-phang7 an2-ne chit8 phang7-a2, to ti7 hia an2-ne, to chu7 an2-ne bo5--khi3.  To chu7 an2-ne bo5--khi3, i kiann chit8-e7, to7 an2-ne chau2 khi3 pang5-keng beh khi3 ka7 in thau5-ke, ka7 in ang kong2, in ang i2-keng hou7 kiong-si thai5-si2 ti7 leh bin5-chhng5 e .  Kiong-si ka7 in ang thai5-si2, in ang i2-keng hou7 thai5-si2 ti7 bin5-chhng5 e .  In bou2 kiann chit8-e7 !"
        ],
        [
          "啊尾仔就彼號……翁死，厝邊頭尾就long7-long7滾 哦，講：「這个查某討契兄，害死翁！」官廳就來，就共某掠 去。共伊掠去刑、去審問，某才從頭一直講原因予聽。啊彼个做官的是講：「豈有此理，那有這號代誌？」呼，啊尾仔就叫一寡 彼號 差役呼，伊的彼號衙役就著，就準備彼个烏狗血，啊這月內囝仔的頭毛啦呼，啊合彼个掌甲，三項，準備好。",
          "Ah boe2--a2 to7 hit-ho7……in ang si2, chhu3-pinn thau5-boe2 to long7-long7-kun2 ouh, kong2, “Chit e5 cha-bou2 tho2 kheh-hiann, hai7--si2 in ang !”  Koann-thiann to7 lai5, to7 ka7 in bou2 liah8--khi3.  Ka7 i liah8 khi3 heng5, khi3 sim2-mng7, in bou2 chiah chiong5-thau5 it-tit8 kong2 goan5-in hou7 thiann.  Ah hit e5 cho3-koann--e5 si7 kong2, “Khi2 iu2 chhu2-li2, nah u7 chit ho7 tai7-chi3 ?” honnh, ah boe2--a2 to7 kio3 chit8-koa2 hit-ho7 chhe-iah8 honnh, i e5 hit-ho7 ge5-iah8 to7 tioh8, to7 chun2-pi7 hit e5 ou-kau2 hoeh, ah chit goeh8-lai7 gin2-a2 e5 thau5-mou lah honnh, ah kap hit e5 cheng2-kah, sann hang7, chun2-pi7 ho2."
        ],
        [
          "啊叫這个查某講：「你來共我[毛^火] 去你佇佗放尿彼个位。」啊伊就共報，講抵抵 佇咧田岸角。啊伊講叫衙役講趕緊共掘，掘到足深的所在，講成實 一具棺木。掘落去，這个僵屍就安呢[走@百]起來坐，就彼个官人就叫伊講：「趕緊烏狗血共潑落去！」啊合彼銅針，這个月內囝仔的這个頭毛號做銅針、烏狗血，啊這个掌甲撓 咧彼个血內底，就安呢共潑落去。",
          "Ah kio3 chit e5 cha-bou2 kong2, “Li2 lai5 ka7 goa2 chhoa7 khi3 li2 ti7 toh pang3-jio7 hit e5 ui7.” ah i to7 ka7 po3, kong2 tu2 tu2 ti7 leh chhan5-hoann7-kak.  Ah i kong2 kio3 ge5-iah8 kong2 koann2-kin2 ka7 kut8, kut8 kau3 chiok chhim e5 sou2-chai7, kong2 chiann5-sit8 chit8 ku7 koan-bok8.  Kut8--loh8-khi3, chit e5 kiong-si to7 an2-ne peh khi2 lai5 che7, to7 hit e5 koann-jin5 to kio3 i kong2, “Koann2-kin2 ou-kau2 hoeh ka7 phoah--loh8-khi3 !”ah kap he tang5-chiam, chit e5 goeh8-lai7 gin2-a2 e5 chit e5 thau5-mou ho7-cho3 tang5-chiam, ou-kau2 hoeh, ah chit e5 cheng2-kah giau2 leh hit e5 hoeh lai7-te2, to7 an2-ne ka7 phoah--loh8-khi3."
        ],
        [
          "潑落去，僵屍就安呢倒落去。安呢生這个官人才相信講這个查某是好查某，確實有抵著僵屍，翁才會今仔日死，毋是伊討契兄害死……證明講伊確實是有影安呢生，有影成實的遭遇，翁才會死。",
          "Phoah--loh8-khi3, kiong-si to7 an2-ne to3--loh8-khi3.  An2-ne-senn chit e5 koann-jin5 chai5 siong-sin3 kong2 chit e5 cha-bou2 si7 ho2 cha-bou2, khak-sit8 u7 tu2 tioh8 kiong-si, in ang chiah e7 kin-a2-jit8 si2, m7 si7 i tho2 kheh-hiann hai7--si2……cheng3-beng5 kong2 i khak-sit8 si7 u7-iann2 an2-ne-senn, u7-iann2 chiann5-sit8 e5 cho-gu7, in ang chiah e7 si2."
        ]
      ],
      "篇名": "僵屍的故事"
    }
  ]
}
