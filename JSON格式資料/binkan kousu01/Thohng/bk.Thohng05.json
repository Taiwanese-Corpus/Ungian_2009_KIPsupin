{
  "作者": "黃余秋雁",
  "出版年": "2000",
  "出版者": "桃園市立文化中心",
  "文類": "民間故事",
  "書名": "桃園市閩南語故事(三)",
  "書寫系統": "漢羅",
  "資料": [
    {
      "段": [
        [
          "咱大甲媽欲來割香呼，攏來北港割香，講愛用跋棓呢，用跋棓跋講呼愛用行路抑是愛坐車，坐火車抑是坐用遊覽車按呢呼，猶才來胡。",
          "Lan2 Tai7-kah-ma2 beh lai5 koah-hiunn honnh, long2 lai5 Pak-kang2 koah-hiunn, kong2 ai3 ong7 poah8-poe neh, ong7 poah8-poe poah8 kong2 honnh ai3 ong7 kiann5-lou7 ah8 si7 ai3 che7-chhia, che7 hoe2-chhia ah8 si7 che7 ong7 iu5-lam2-chhia an2-ne honnh, ah chah lai5 ouh."
        ],
        [
          "若欲轉去呼，噢猶著按呢規陣呼按呢差不多兮早時透早三、四點遐呼，著已經欲去坐車咯欲轉去呼，猶著tiu 喝講：「姑婆仔轉來。」按呢tiu 叫，猶攏舉彼種彼種旗仔、瓏瓏仔，猶tiu giang，唯阮門口遐過啊。",
          "Na7 beh tng2--khi3 honnh, ouh ah toh8 an2-ne kui tin7 honnh an2-ne chha-put-to e5-chai2-si5 thau3-cha2 sann, si3 tiam2 hia honnh, toh8 i2-keng beh khi3 che7-chhia louh beh tng2--khi3 honnh, ah toh8 tiu hoah kong2 : “Kou-po5-a2 tng2--lai5.” an2-ne tiu kio3, ah long2 giah8 hit-chiong2 hit-chiong2 ki5-a2, long-long-a2, ah tiu giang, ui3 gun2 mng5-khau2 hia koe3 ah."
        ],
        [
          "有一擺呼，阮婆婆呼手骨去受傷，猶去折著骨啦，猶去民雄撨，猶撨了呼有好。伊講那像講欲做一个仔講號做功德心按呢呼。",
          "U7 chit8 pai2 honnh, gun2 phou5-phou5 honnh chhiu2-kut khi3 siu7-siong, ah khi3 chih tioh8 kut lah, ah khi3 Bin5-hiong5 chhiau5, ah chhiau5 liau2 honnh u7 ho2.  I kong2 na2-chhiunn7 kong2 beh cho3 chit8 e5-a2 kong2 ho7-cho3 kong-tek-sim an2-ne honnh."
        ],
        [
          "媽祖呼來割香足濟人咧，旅社攏蹛落啦，攏去蹛搭彼媽祖呼彼个廟內呼，彼埕咯彼號做桌呼，媽祖彼神桌的下仔呼，佛桌彼下仔，攏蹛遐睏胡，猶攏睏落矣，猶就安呢一台遊覽車呼，阮婆婆叫伊來蹛阮遐，猶阮呼攏無ka7 提旅費胡，攏無胡。",
          "Ma2-chou2 honnh lai5 koah-hiunn chiok che7 lang5--e5, lu2-sia7 long2 toa3 be7 loh8 lah, long2 khi3 toa3 tah he Ma2-chou2 honnh he e5 bio7-lai7 honnh, he tiann5 louh he ho7-cho3 toh honnh, Ma2-chou2 he sin5-toh e5 e7--ah honnh, put8-toh he e7--ah, long2 toa3 hia khun3 ouh, ah long2 khun3 be7 loh8 ah, ia2 chiu7 an2-ne chit8 tai5 iu5-lam2-chhia honnh, gun2 phou5-phou5 kio3 i lai5 toa3 goan2 hia, ah gun2 honnh long2 bo5 ka7 theh8 lu2-hui3 ouh, long2 bo5 ouh."
        ],
        [
          "猶阮呼二樓佮三樓呼攏總予伊睏，三樓呼的廳予彼香客睏，廳的佛桌下呼，嘛舒咧睏，猶三樓呼有一个半樓，嘛攏總睏佫淀淀就著，睏一台遊覽車啦。",
          "Ah goan2 honnh ji7-lau5 kah sann lau5 honnh long2-chong2 hou7 i khun3, sann lau5 honnh e5 thiann hou7 he hiunn-kheh khun3, thiann e5 put8-toh-e7 honnh, in ma7 chhu leh khun3, ah sann lau5 honnh u7 chit8 e5 poann3-lau5, in ma7 long2-chong2 khun3 kah tinn7-tinn7 toh8 tioh8, khun3 chit8 tai5 iu5-lam2-chhia lah."
        ],
        [
          "猶阮攏用彼大鼎，大灶攏用大鼎呼，猶阮遐囝仔佫彼陣仔敢讀國小的款胡，國校仔毋知一年仔抑二年仔啦，一年仔二年仔毋著差不多四十二三年前矣呢，都差不多四十年前，伊這陣…相龍的啊，猶伊攏去讀冊矣，猶阮彼查某子足乖攏去讀冊，猶我攏家己蹛厝咧呼，飯呼呰大鼎噢，款予遐香客，猶咱煮予食，猶阮攏出米呼煮飯予食，猶攏無ka收，猶閣呼阮婆婆豉一寡醬菜呼，豆乳啦呼、瓜仔啦呼，猶攏挾挾起來予配，逐个足歡喜逐家攏足客氣的胡，呼攏足客氣，予食攏有夠啊，猶有夠胡，逐个攏足歡喜的，講阮婆婆足[敖^力]豉彼豆乳，猶攏無ka7收錢。",
          "Ah gun2 long2 ong7 he toa7-tiann2, toa7-chau3 long2 ong7 toa7-tiann2 honnh, ah goan2 hia gin2-a2 kah hit-chun7-a2 kann2 thak8 kok-sio2 e5 khoan2 ouh, kok-hau7-a2 m7 chai it-ni5-a2 ah8 ji7-ni5-a2 lah, it-ni5-a2 ji7-ni5-a2 m7 toh8 chha-put-to si3-chap8 ji7-sann ni5 cheng5 ah neh, to chha-put-to si3-chap8 ni5 cheng5, i chit-chun7…siunn3-leng5--e5 ah, ia2 i long2 khi3 thak8-chheh ah, ia2 goan2 he cha-bou2-kiann2 chiok koai long2 khi3 thak8-chheh, ah goa2 long2 ka-ki7 toa3 chhu3--e5 honnh, png7 honnh chiah toa7-tiann2 ouh, khoan2 hou7 hia hiunn-kheh, ah lan2 chu2 hou7 in chiah8, ah goan2 long2 chhut bi2 honnh chu2-png7 hou7 in chiah8, ah long2 bo5 ka siu, ah koh honnh gun2 phou5-phou5 sinn7 chit8-koa2 chiunn3-chhai3 honnh, tau7-lu2 lah honnh, koe-a2 lah honnh, ah long2 ngeh-ngeh khi2 lai5 hou7 in phoe3, tak8-e5 chiok hoann-hi2 tak8-ke long2 chiok kheh-khi3--e5 ouh, in honnh long2 chiok kheh-khi3, hou7 in chiah8 long2 u7-kau3 ah, ah u7-kau3 honnh, tak8-e5 long2 chiok hoann-hi2--e5, kong2 goan2 phou5-phou5 chiok gau5 sinn7 he tau7-lu2, ah long2 bo5 ka7 siu-chinn5."
        ],
        [
          "燃水予洗澡，攏用燃的，較早無彼號瓦斯爐，攏無攏無，攏用大灶閣火炭、煉炭按呢燃，猶予洗，猶若去洗澡好，猶著趕緊予洗，猶二樓佮三樓我著趕緊收，收收咧乎清氣清氣，蹛到佫拜天公好呼，欲轉去彼工的款，猶著開臊，猶就自遮牲禮著家己去煮，煮去食，猶食食猶著就安呢欲轉去，猶逐个攏足歡喜咧。",
          "Hiann5-chui2 hou7 in si5-chau5, long2 ong7 hiann5--e5, khah-cha2 bo5 hit-lo7 oa2-su3-lou5, long2 bo5 long2 bo5, long2 ong7 toa7-chau3 koh hoe2-thoann3, lian7-thoann3 an2-ne hiann5, ah hou7 in se2, ah in na7 khi3 si5-chau5 ho2, ah toh8 koann2-kin2 hou7 in se2, ah ji7-lau5 kah sann lau5 goa2 toh8 koann2-kin2 siu, siu-siu--e5 hou7 chheng-khi3 chheng-khi3, toa3 kau3 kah in pai3 Thinn-kong ho2 honnh, beh tng2--khi3 hit kang e5 khoan2, ah toh8 khui-chho, ah toh8 chu7 chia seng-le2 in toh8 ka-ki7 khi3 chu2-chu2 khi3 chiah8, ah chiah8-chiah8 ah in toh8 chu7 an2-ne beh tng2--khi3, ah tak8-e5 long2 chiok hoann-hi2--e5."
        ],
        [
          "我彼陣攏無生後生講欲保庇我生一个後生，我講無要緊啦，好啦，謝謝你感謝你。猶講我足好咧按呢呼，猶攏蹛咧創予食安呢。有啦，人伊原仔有買一个紀念品送阮婆婆啦，一奇手指抑啥貨予伊紀念，講彼答謝伊安呢。",
          "Goa2 hit-chun7 long2 bo5 senn hau7-senn kong2 beh po2-pi3 goa2 senn chit8 e5 hau7-senn, goa2 kong2 bo5 iau3-kin2 lah, ho2 lah, seh-seh ni5 kam2-sia7--li2.  Ah kong2 goa2 chiok ho2--e5 an2-ne honnh, ah long2 toa3 eh chhong3 hou7 in chiah8 an2-ne.  U7 lah, lang5 i oan5-a2 u7 be2 chit8 e5 ki3-liam7-phin2 sang3 goan2 phou5-phou5 lah, chit8 kha chhiu2-chi2 a7 sann2-hoe3 hou7 i ki3-liam7, kong2 he tap-sia7--i an2-ne."
        ]
      ],
      "篇名": "大甲媽割香"
    }
  ]
}
