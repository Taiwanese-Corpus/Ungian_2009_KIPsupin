{
  "作者": "賴銀木",
  "出版年": "2000",
  "文類": "民間故事",
  "書名": "龜山鄉民間故事",
  "書寫系統": "漢羅",
  "資料": [
    {
      "段": [
        [
          "人講查某的講號做「無才便是德」。啊有人得講，伊講：「啊你就毋予伊讀書，卜那有才卜對佗來？」",
          "Lang5 kong2 cha-bou2 e5 kong2 ho7-cho3 “Bo5 chiah pian7 si7 tek”.  Ah u7 lang5 teh kong2, i kong2,“Ah li2 to7 m7 hou7 i thak8-chu, beh nah u7 chiah beh tui3 toh lai5? ”"
        ],
        [
          "這个意思就是講較早阮阿伯仔得講，伊講啊……過去一个彼个號做爾，咱較早號做猶未有這个學校啊，啊就是叫做講「私塾」，這就是號做攏 漢學 啦。",
          "Chit e5 i3-su3 to7-si7 kong2 khah-cha2 goan2 a-peh--a teh kong2, i kong2 ah…… koe3--khi3 chit8 e5 hit e5 ho7-cho3 nia5, lan2 khah-cha2 ho7-cho3 iau2-be7 u7 chit e5 hak8-hau7 ah, ah to7-si7 kio3-cho3 kong2 “su-siok8”, che to7-si7 ho7-cho3 long2 han3-oh8 lah."
        ],
        [
          "漢學，有一个先生,啊平常啊，人講彼號做enn7「鄉學究」，「鄉學究」就是予人看講你這个學問無啥物到偌好的意思。伊號做enn7幾十个的學生，有一个……伊今也 就開始教到這个程度，伊今也就做，卜叫伊，教伊講：「來做對仔啦」，呼，啊這个先生尾後出一个題是安呢，伊講：「有客敲門 驚吾夢」。伊得睏中晝就著啦！有人客來得共我敲門，啊驚吾夢，我的夢，啊你得共我拍門，驚吾夢，就就……夢煞無去啊咧。啊因為伊這个學生……內中一个學生真笨,對著這个號做爾，人逐个就這个交卷呼，逐个攏提倒轉來交，啊做了真好，做了這个無到偌好亦 有的啦。啊但是，這个較笨這个啦，結果啊就無……交白卷，亦無啥物的資料唸，想到彼號做爾腹肚彼黃水都卜走出來啊，較輸 想無咧。",
          "Han3-oh8, u7 chit8 e5 sin5-senn3, ah peng5-siong5 ah, lang5 kong2 he ho7-cho3 enn7 “ Hiong-hak8-kiu3”, “Hiong-hak8-kiu3” to7-si7 hou7 lang5 khoann3 kong2 li2 chit e5 hak8-bun7 bo5 siann2-mih kau3 joa7 ho2 e5 i3-su3.  I ho7-cho3 enn7 kui2 chap8 e5 e5 hak8-seng, u7 chit8 e5…… i tann ia7 to7 khai-si2 ka3 kau3 chit e5 theng5-tou7, i tann ia7 to7 cho3, beh kio3 i, ka3 i kong2,“Lai5 cho3-tui3-a2 lah “, honnh, ah chit e5 sin5-senn3 boe2-au7 chhut chit8 e5 te5 si7 an2-ne, i kong2,“U7 khek khau-bun5 kiann ngou2 bong7”.  I teh khun3 tiong-tau3 to7 tioh8 lah!  U7 lang5-kheh lai5 teh ka7 goa2 khok mng5, ah kiann ngou2-bong7, goa2 e5 bang7, ah li2 teh ka7 goa2 phah mng5, kiann ngou2-bong7, to7 to7…… bang7 soah bo5--khi3 ah leh.  Ah in-ui7 i chit e5 hak8-seng…… lai7 tiong chit8 e5 hak8-seng chin pun7, tui3 tioh8 chit e5 ho7-cho3 nia5, lang5 tak8 e5 to chit e5 kau-kng3 honnh, tak8 e5 long2 theh8 to3-tng2 lai5 kau, ah cho3 liau2 chin ho2, cho3 liau2 chit e5 bo5 kau3 joa7 ho2 iah8 u7 e5 lah.  Ah Tan7-si7, chit e5 khah pun7 chit e5 lah, kiat-ko2 ah to7 bo5…… kau peh8-kng3, iah8 bo5 siann2-mih e5 chu-liau7 liam7, siunn7 kau3 hia ho7-cho3 nia5 pak-tou2 he ng5-chui2 to beh chau2--chhut-lai5 ah, khah su siunn7 bo5 leh."
        ],
        [
          "彼个先生尾後就共關學，關到真暗，真暗啊，逐个都攏總轉去啊，啊伊才放伊轉。放伊轉去，伊就沿路行沿路哭。轉去的時，伊有一个阿姐，問伊講：「你是哭安若？你合人相拍？」伊講：「我無。」伊講號做爾：「你去予先生拍？」伊麼講：「無啊。」啊講無，伊講：「結果是安怎，抑無 你安呢哭！」伊才共講：「先生共我關學咧。」伊問伊講：「安若先生共你關學？」伊講號做爾：「老師呼做一个彼个對仔號做右聯做好，啊叫我左聯愛做出來，我做無咧，啊我想到成艱苦，啊先生毋予我轉來，共我關學。啊老師有共我講，伊講：『明仔載擱一工予你限,你若無，我卜照常共你關學。』」",
          "Hit e5 sin5-senn3 boe2-au7 to7 ka7 koainn-oh8, koainn kau3 chin am3, chin am3 ah, tak8-e5 to7 long2-chong2 tng2--khi3 ah, ah i chiah pang3 i tng2.  Pang3 i tng2--khi3, i to7 ian5-lou7 kiann5 ian5-lou7 khau3.  Tng2--khi3 e5 si5, i u7 chit8 e5 a-che2, mng7 i kong2,“Li2 si7 khau3 an3-noa2?  Li2 kap lang5 sio-phah?”  I kong2,“Goa2 bo5.”  I kong2 ho7-cho3 nia5:“ li2 khi3 hou7 sin5-senn3 phah?”  I ma7 kong2,“Bo5 ah.”ah kong2 bo5, i kong2,“Kiat-ko2 si7 an2-choann2, iah-bo5 li2 an2-ne khau3 !”  I chiah ka7 kong2,“Sin5-senn3 ka7 goa2 koainn-oh8 leh.”  I mng7 i kong2,“An3-noa2 sin5-senn3 ka7 li2 koainn-oh8?”  I kong2 ho7-cho3 nia5:“ lau7-su honnh cho3 chit8 e5 hit e5 tui3-a2 ho7-cho3 iu7-lian5 cho3 ho2, ah kio3 goa2 cho2-lian5 ai3 cho3--chhut-lai5, goa2 cho3 bo5 leh, ah goa2 siunn7 kau3 chiann5 kan-khou2, ah sin5-senn3 m7 hou7 goa2 tng2--lai5, ka7 goa2 koainn-oh8.  Ah lau7-su u7 ka7 goa2 kong2, i kong2:“Bin5-a2-chai3 koh chit8 kang hou7 li2 an7, li2 na7 bo5, goa2 beh chiau3-siong5 ka7 li2 koainn-oh8.'”"
        ],
        [
          "「有赫橫，無要緊你去食飯，啊食飽的時啊，明仔早我才做予你。」啊這个學生呼成歡喜啊。尾後才第二早卜去就尋阿姐仔，飯食食e，去尋阿姐講：「號做爾你限我的工課 彼你猶無做予我，我毋敢去。」啊尾後結果啊，彼个號做爾阿姐共講呼講：「有客敲門驚吾夢」啊「有客敲門驚吾夢」，伊今也左聯伊就共寫，伊講ann7：「枕邊無人就動春心」。伊尾後將這个提去交予先生。先生尾後啊看了講：「嘿！擱成有意思。講『有客敲門驚吾夢』伊這爿共對一个『枕邊無人動春心』。」才問伊講：「啊這个啥人做的？」伊共講：「我做的。」伊講：「我才無愛信 你。你昨一日都想無啊，今仔日會想出這个安呢。當 你卜講，若毋講卜擱共你關學。」",
          "“ U7 hiah hoainn5, bo5 iau3-kin2 li2 khi3 chiah8-png7, ah chiah8-pa2 e5 si5 ah, bin5-a2-chai2 goa2 chiah cho3 hou7 li2.”ah chit e5 hak8-seng honnh chiann5 hoann-hi2 ah.  Boe2-au7 chiah te7-ji7 cha2 beh khi3 to7 chhoe7 in a-che2--a2, png7 chiah8-chiah8 e, khi3 chhoe7 in a-che2 kong2,“Ho7-cho3 nia5 li2 an7 goa2 e5 khang-khoe3 he li2 iau2 bo5 cho3 hou7 goa2, goa2 m7 kann2 khi3.”ah boe2-au7 kiat-ko2 ah, hit e5 ho7-cho3 nia5 in a-che2 ka7 kong2 honnh kong2,“Iu2 khek khau-bun5 keng ngou2 bong7”ah “Iu2 khek khau-bun5 keng ngou2 bong7”, i tann ia7 cho2-lian5 i to7 ka7 sia2, i kong2 ann7: “Chim2-pinn bu5 jin5 chiu7 tong7 chhun-sim”.  I boe2-au7 chiong chit e5 theh8 khi3 kau hou7 in sin5-senn3.  In sin5-senn3 boe2-au7 ah khoann3 liau2 kong2,“He2!  Koh chiann5 u7 i3-su3.  Kong2 “Iu2 khek khau-bun5 keng ngou2 bong7”i chit peng5 ka7 tui3 chit8 e5 `Chim2-pinn bu5 lang5 tong7 chhun-sim'.”  “Chiah mng7 i kong2,“Ah chit e5 siann2 lang5 cho3 e5?”  I ka7 kong2,“Goa2 cho3 e5.”  I kong2,“Goa2 chiah bo5 ai3 sin3 li2.  Li2 chang5 chit8 jit8 to siunn7 bo5 ah, kin-a2-jit8 e7 siunn7 chhut chit e5 an2-ne.  Tann li2 beh kong2, na7 m7 kong2 beh koh ka7 li2 koainn-oh8.”"
        ],
        [
          "啊講著關學伊就驚啊，續落姑不將 才共伊講，伊講：「阮阿姐做的。」伊才問伊講：「您阿姐有幾歲？」伊共講：「阮阿姐是十九歲。」",
          "Ah kong2 tioh8 koainn-oh8 i to7 kiann ah, soa3--loh8 kou-put-chiong chiah ka7 i kong2, i kong2,“Goan2 a-che2 cho3 e5.”  I chiah mng7 i kong2,“Lin2 a-che2 u7 kui2 hoe3?”  I ka7 kong2,“Goan2 a-che2 si7 chap8-kau2 hoe3.”"
        ],
        [
          "彼老師聽聽講：「您阿姐十九歲，啊應我安呢生擱實在真有意思。」啊想來彼心肝會……第二擺想想咧講又擱做一題，講：「六尺絲披,三尺纏身三尺墜」三尺縛咧身軀,三尺糽咧土腳。尾後，結果伊彼个學生提轉去，才擱去叫阿姐，講：「當這卜安怎做，我看就曉咧。」阿姐尾後才擱共應答，伊講：「六尺絲披，三尺纏身三尺墜」，啊我「一床的錦被啊，半幅蓋身軀，半幅佇彼閒。」半幅遮體半幅閒。「一床的錦被，半幅遮體半幅閒。」",
          "He lau7-su thiann thiann kong2,“Lin2 a-che2 chap8-kau2 hoe3, ah in3 goa2 an2-ne-senn koh sit8-chai7 chin u7 i3-su3.”ah siunn7 lai5 he sim-koann e7…… te7-ji7 pai2 siunn7-siunn7 leh kong2 iu7-koh cho3 chit8 te5, kong2,“Lak8 chhioh si-phi, sann chhioh tinn5-sin sann chhioh tui7” sann chhioh pak8 leh seng-khu, sann chhioh teng3 leh thou5-kha.  Boe2-au7, kiat-ko2 i hit e5 hak8-seng theh8--tng2-khi3, chiah koh khi3 kio3 in a-che2, kong2,“Tann che beh an2-choann2 cho3, goa2 khoann3 to7 be7-hiau2 leh.”  In a-che2 boe2-au7 chiah koh ka7 in3-tap, i kong2,“Lak8 chhioh si-phi, sann chhioh tinn5-sin sann chhioh tui7”, ah goa2 “Chit8 chhng5 e5 gim2-phoe7 ah, poann3 pak kham3 seng-khu, poann3 pak ti7 hia eng5.”poann3 pak jia-the2 poann3 pak eng5.”chit8 chhng5 e5 gim2-phoe7, poann3 pak jia-the2 poann3 pak eng5.”"
        ],
        [
          "老師看了真歡喜講：「嘿～啊安呢看伊敢無嫌我老！」呼，啊結果是安呢。尾後呢，第三擺，心肝想想e講，抑無彼號仔講：「好，若安呢，擱再做。寫一个講『林深竹密,叫樵夫如何下手 』。」",
          "Lau7-su khoann3 liau2 chin hoann-hi2 kong2,“He2～ah an2-ne khoann3 i kam2 bo5 hiam5 goa2 lau7 !”honnh, ah kiat-ko2 si7 an2-ne.  Boe2-au7 neh, te7-sann pai2, sim-koann siunn7-siunn7 e kong2, iah-bo5 hit-ho7-a2 kong2,“Ho2, na7 an2-ne, koh-chai3 cho3.  Sia2 chit8 e5 kong2 `Lim5 chhim tek bat8, kio3 chiau5-hu ju5-ho5 he7-chhiu2'.”"
        ],
        [
          "這个小姐共想想咧講：「哎～這个號做爾教冊先生仔呼，緊看緊無正經啊咧！」續落去伊才講：「林深竹密，叫樵夫如何下手？」伊應話講：「水清沙明啊，請漁翁你不必費心啦。」",
          "Chit e5 sio2-chia2 ka7 siunn7-siunn7 leh kong2,“Aih～chit e5 ho7-cho3 nia5 ka3-chheh sin5-senn3-a2 honnh, kin2 khoann3 kin2 bo5 cheng3-keng ah leh !” Soa3--loh8-khi3 i chiah kong2,“Lim5 chhim tek bat8, kio3 chiau5-hu ju5-ho5 he7-chhiu2?”  I in3-oe7 kong2,“Sui2 chheng sa beng5 ah, chhiann2 hi5-ang li2 put-pit hui3-sim lah.”"
        ],
        [
          "啊結果啊，彼个先生麼猶擱死心，一下想，彼心肝真煩亂就著，伊講擱寫一个講號做：「白藕有孔,內裡 吐出絲情」，啊尾後，結果呢，伊應講：「綠竹無心，外面你無生枝節」，呼，這就是第四聯。",
          "Ah kiat-ko2 ah, hit e5 sin5-senn3 ma7 iau2 koh be7 si2-sim, chit8-e7 siunn7, he sim-koann chin hoan5-loan7 to7 tioh8, i kong2 koh sia2 chit8 e5 kong2 ho7-cho3,“Peh8-ngau7 u7 khang, lai7-li2 thou3 chhut si-cheng5”, ah boe2-au7, kiat-ko2 neh, i in3 kong2,“Lek8-tek bo5 sim, goa7-bin7 li2 bo5 senn ki-chiat”, honnh, che to7-si7 te7-si3 lian5。"
        ],
        [
          "續落彼个啊，伊擱竟然擱一擺，猶甘願，伊共寫一个講：「竹蘭菊梅，看群花如何結果？」續落來，伊應伊講：「禾粱麥黍,問雜種啥物先生？」",
          "Soa3--loh8 hit e5 ah, i koh keng3-jian5 koh chit8 pai2, iau2-be7 kam-goan7, i ka7 sia2 chit8 e5 kong2,“Tek-lan5 kiok-mui5, khoann3 kun5 hoa ju5-ho5 kiat-ko2? ” Soa3--loh8-lai5, i in3 i kong2,“Ho5-liong5 bek8-su2, mng7 chap8-cheng2 siann2-mih sin5-senn3? ”"
        ],
        [
          "啊這个尾後呢，彼个教冊先生尾後才大哭一場講：「哎～啥知影講我老啊啦！」代先就是毋知老啦，啊到今也就大哭一場講：「我老囉！」",
          "Ah chit e5 boe2-au7 neh, hit e5 ka3-chheh sin5-senn3 boe2-au7 chiah toa7-khau3 chit8 tiunn5 kong2,“Aih～siann2 chai-iann2 kong2 goa2 lau7 ah lah !” Tai7-seng to7-si7 m7 chai lau7 lah, ah kau3 tann ia7 to7 toa7-khau3 chit8 tiunn5 kong2,“Goa2 lau7 louh !”"
        ],
        [
          "呼，就安呢結束掉。",
          "Honnh, to7 an2-ne kiat-sok tiau7."
        ]
      ],
      "篇名": "查某的無才便是德"
    }
  ]
}
