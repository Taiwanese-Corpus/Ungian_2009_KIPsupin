{
  "作者": "陳蕙萸",
  "出版年": "2000",
  "文類": "民間故事",
  "書名": "龜山鄉民間故事",
  "書寫系統": "漢羅",
  "資料": [
    {
      "段": [
        [
          "講古早古早呼，二个乞食啊公家穿一領褲，啊攏佇、藏佇山頂，啊彼號……家己佇山頂[貝+親]彩 搭一間乞食寮仔得住，啊二个公家一領、一領褲爾爾哦。啊一領褲，今也若卜出來分 的人就穿彼領褲，若無分的人就住乞食寮仔睏就無穿褲、褪褲[尸+粦]住彼睏。啊干單一領褲爾，啊卜出來分的人就愛穿，愛穿褲，呀安呢二个乞食仝穿一領褲。啊就……一个有福氣的乞食，啊一个無福氣的乞食。",
          "Kong2 kou2-cha2 kou2-cha2 honnh, nng7 e5 khit-chiah8 ah kong-ke chheng7 chit8 nia2 khou3, ah long2 ti7, chhang3 ti7 soann-teng2, ah hit-ho7…… ka-ki7 ti7 soann-teng2 chhin3-chhai2 tah chit8 keng khit-chiah8 liau5-a2 teh toa3, ah nng7 e5 kong-ke chit8 nia2, chit8 nia2 khou3 nia7-nia7 ouh.  Ah chit8 nia2 khou3, tann ia7 na7 beh chhut lai5 pun e5 lang5 to7 chheng7 hit nia2 khou3, na7 bo5 pun e5 lang5 to7 toa3 khit-chiah8 liau5-a2 khun3 to7 bo5 chheng7-khou3, thng3-khou3-lan7 toa3 hia khun3.  Ah kan-ta chit8 nia2 khou3 nia5, ah beh chhut lai5 pun e5 lang5 to7 ai3 chheng7, ai3 chheng7-khou3, iah an2-ne nng7 e5 khit-chiah8 kang7 chheng7 chit8 nia2 khou3.  Ah to7…… chit8 e5 u7 hok-khi3 e5 khit-chiah8, ah chit8 e5 bo5 hok-khi3 e5 khit-chiah8."
        ],
        [
          "一个有福氣的乞食，呼，成好哦，啊就彼个有福氣彼个出來分毋，分，啊分、分，啊得卜分著彼个……啊這个較有福氣的彼个乞食就成水，成有才氣安呢，啊出來分，啊分哦，員外的查某子煞合意 著彼个乞食。啊老父毋答應，毋答應，啊這个千金小姐干單卜嫁這个乞食。啊這个乞食分呀分，啊分對伊彼个員外的窗仔門，彼个後尾門 去，啊後尾門去予……啊去看著彼个千金小姐，千金小姐就強強卜愛伊安呢生，啊拍開 後尾門，啊彼个乞食驚一下,啊認真走，啊彼个員外的查某子、千金小姐亦逮 伊走。",
          "Chit8 e5 u7 hok-khi3 e5 khit-chiah8, honnh, chiann5 ho2 ouh, ah to7 hit e5 u7 hok-khi3 hit e5 chhut lai5 pun m7, pun, ah pun, pun, ah teh-beh pun tioh8 hit e5…… ah chit e5 khah u7 hok-khi3 e5 hit e5 khit-chiah8 to7 chiann5 sui2, chiann5 u7 chiah khi3 an2-ne, ah chhut lai5 pun, ah pun ouh, goan5-goe7 e5 cha-bou2-kiann2 soah kah-i3 tioh8 hit e5 khit-chiah8.  Ah lau7-pe7 m7 tah-eng3, m7 tah-eng3, ah chit e5 chhian-kim sio2-chia2 kan-ta beh ke3 chit e5 khit-chiah8.  Ah chit e5 khit-chiah8 pun iah pun, ah pun tui3 i hit e5 goan5-goe7 e5 thang-a2 mng5, hit e5 au7-boe2 mng5 khi3, ah au7-boe2 mng5 khi3 hou7…… ah khi3 khoann3 tioh8 hit e5 chhian-kim sio2-chia2, chhian-kim sio2-chia2 to7 kiong5-kiong5 beh ai3 i an2-ne-senn, ah phah khui au7-boe2 mng5, ah hit e5 khit-chiah8 kiann chit8-e7, ah jin7-chin chau2, ah hit e5 goan5-goe7 e5 cha-bou2-kiann2, chhian-kim sio2-chia2 iah8 toe3 i chau2."
        ],
        [
          "逮伊走，啊直直走、直直走，啊彼个乞食講：「毋好啦，啊我就、我做一个乞食，我亦無、攏無厝亦無啥貨 干單住佇山頂，搭一个乞食寮仔得住爾，啊你這你千金小姐你毋好逮我來。」啊伊干單卜、干單卜逮彼个乞食一个到遮。",
          "Toe3 i chau2, ah tit8-tit8 chau2, tit8-tit8 chau2, ah hit e5 khit-chiah8 kong2,“M7 ho2 lah, ah goa2 to7, goa2 cho3 chit8 e5 khit-chiah8, goa2 iah8 bo5, long2 bo5 chhu3 iah8 bo5 siann2-hoe3 kan-ta toa3 ti7 soann-teng2, tah chit8 e5 khit-chiah8 liau5-a2 teh toa3 nia5, ah li2 che li2 chhian-kim sio2-chia2 li2 m7 ho2 toe3 goa2 lai5.”ah i kan-ta beh, kan-ta beh toe3 hit e5 khit-chiah8 chit8 e5 kau3 chia."
        ],
        [
          "啊彼个乞食直直走，當，逐 到暗啊，亦無厝啊，當亦無厝啊，亦無佗位仔好住啊，無啥物所在好住，啊彼个有福氣的彼个乞食就走，一直走，走到彼一个彼人彼起彼古早厝呼，彼前後進厝足舒適。彼瓦厝，前廳、後廳，彼無福氣的人，起的人無彼个福，住稠, 居稠啊攏無人住。啊彼个乞食，千金小姐逮伊去，啊講走到彼，啊直直共逮。講：「啊這間厝就成舒適，啊那會攏無人住？啊前落起啊前廳、後廳，共探看，啊亦有……啊呰舒適。啊無咱……」啊就招彼个千金小姐啊就招伊講：「抑無咱住這tah,咱歇 一暗啊。」啊就共歇暗，啊擱啊麼是尋無厝好住，啊共住彼間好額人的厝。好額人的厝，若無彼个福氣的人住，擋稠 安呢生。",
          "Ah hit e5 khit-chiah8 tit8-tit8 chau2, tng, tak8 kau3 am3 ah, iah8 bo5 chhu3 ah, tann iah8 bo5 chhu3 ah, iah8 bo5 toh-ui7-a2 ho2 toa3 ah, bo5 siann2-mih sou2-chai7 ho2 toa3, ah hit e5 u7 hok-khi3 e5 hit e5 khit-chiah8 to7 chau2, it-tit8 chau2, chau2 kau3 hit chit8 e5 he lang5 he khi2 he kou2-cha2 chhu3 honnh, he cheng5-au7-chin3 chhu3 chiok su3-si3.  He hia7-chhu3, cheng5-thiann, au7-thiann, he bo5 hok-khi3 e5 lang5, khi2 e5 lang5 bo5 hit e5 hok, toa3 be7 tiau5, ki be7 tiau5 ah long2 bo5 lang5 toa3.  Ah hit e5 khit-chiah8, chhian-kim sio2-chia2 toe3 i khi3, ah kong2 chau2 kau3 hia, ah tit8-tit8 ka7 toe3.  Kong2,“Ah chit keng chhu3 to chiann5 su3-si3, ah nah e7 long2 bo5 lang5 toa3?  Ah cheng5 loh8 khi2 ah cheng5-thiann, au7-thiann, ka7 tham3 khoann3, ah iah8 u7…… ah chiah su3-si3.  Ah bo5 lan2…… ” ah to7 chio hit e5 chhian-kim sio2-chia2 ah to7 chio i kong2,“iah-bo5 lan2 toa3 chit-tah, lan2 hioh chit8 am3 ah.”ah to7 ka7 hioh am3, ah koh ah ma7 si7 chhoe7 bo5 chhu3 ho2 toa3, ah ka7 toa3 hia keng ho2-giah8 lang5 e5 chhu3.  Ho2-giah8 lang5 e5 chhu3, na7 bo5 hit e5 hok-khi3 e5 lang5 toa3, tong3 be7 tiau5 an2-ne-senn."
        ],
        [
          "啊到尾仔彼个乞食有福氣人住，住，就去予住落，啊煞落尾 煞伊的，啊才成親，自安呢住彼塊厝成親。啊生子，哦，啊彼子讀冊攏足[敖^力] e5，攏考狀元。啊考狀元，啊彼个老父、娘嬭 攏卜做生日啊，做七十一的生日。啊風聲謗影講卜刣大豬公卜請人客安呢，呼啊合伊穿仝領褲彼个乞食聽著這个……這个好康 的，啊伊就呼，講某啥物人呼，啥物時啥物日，啊卜、卜刣大豬公，卜請歸 百隻桌的人客，啊伊亦卜去予請安呢。",
          "Ah kau3 boe2--a2 hit e5 khit-chiah8 u7 hok-khi3 lang5 toa3, toa3, to7 khi3 hou7 toa3 loh8, ah soah loh8-boe2 soah i e5, ah chiah seng5-chhin, chu7 an2-ne toa3 hit te3 chhu3 seng5-chhin。Ah senn-kiann2, ouh, ah he kiann2 thak8-chheh long2 chiok gau5 e5, long2 kho2 chiong7-goan5.  Ah kho2 chiong7-goan5, ah hit e5 lau7-pe7, niu5-le2 long2 beh cho3 senn-jit8 ah, cho3 chhit-chap8-it e5 senn-jit8.  Ah hong-siann pong3-iann2 kong2 beh thai5 toa7 ti-kong beh chhiann2 lang5-kheh an2-ne, honnh ah kap i chheng7 kang7 nia2 khou3 hit e5 khit-chiah8 thiann tioh8 chit e5…… chit e5 ho2-khang e5, ah i to7 honnh, kong2 bou2 siann2-mih lang5 honnh, siann2-mih si5 siann2-mih jit8, ah beh, beh thai5 toa7 ti-kong, beh chhiann2 kui pah chiah toh e5 lang5-kheh, ah i iah8 beh khi3 hou7 chhiann2 an2-ne."
        ],
        [
          "呼，啊伊講聽著个名，啊就是較早彼个合伊穿仝領褲去分彼个、彼个乞食，啊伊講：「好，到時，阮來去予請。」歸百隻桌，啊攏無共人收禮，足好額哦，啊去予請。去予請一下看，啊，就是某啥物名，合咱同齊 做乞食去分的，人伊呰有福氣安呢生，啊今也生二个子攏考著狀元，啊伊安呢赫 歹命！",
          "Honnh, ah i kong2 thiann tioh8 e5 mia5, ah to7-si7 khah-cha2 hit e5 kap i chheng7 kang7 nia2 khou3 khi3 pun hit e5, hit e5 khit-chiah8, ah i kong2,“Ho2, kau3 si5, goan2 lai5-khi3 hou7 chhiann2.”kui pah chiah toh, ah long2 bo5 ka7 lang5 siu-le2, chiok ho2-giah8 ouh, ah khi3 hou7 chhiann2.  Khi3 hou7 chhiann2 chit8-e7 khoann3, ah, to7-si7 bou2 siann2-mih mia5, kap lan2 tang5-che5 cho3 khit-chiah8 khi3 pun--e5, lang5 i chiah u7 hok-khi3 an2-ne-senn, ah tann ia7 senn nng7 e5 kiann2 long2 kho2 tioh8 chiong7-goan5, ah i an2-ne hiah phainn2-mia7!"
        ],
        [
          "啊伊講毋……啊人得請人客的時陣請歸百隻桌，啊伊佇厝e請，啊伊請坐咧彼無……坐咧暗暗的所在講毋敢見伊的面毋。啊到尾彼个有福氣彼个乞食講出來敬酒，啊一下看著這个，「啊！啊這个就某啥物名，就是咱穿仝領褲得分這个、咱這个尚 好的朋友。啊，啊你……」啊就共敬酒，啊伊講頭殼[氐+頁][氐+頁]，攏毋敢眈 起來，伊講：「無要緊啦，今仔日到遮來，就是我麼是猶是你的朋友安呢生。」啊彼个乞食講歹勢伊赫散,伊赫無福氣，毋敢見伊的面，啊食食就卜走。啊抵好彼个有福氣彼个乞食講出來講叫伊，擋講：「你毋好走哦，你共我住咧，住我遮，看你卜住幾工才予你轉去。啊你當千萬就使轉去。」",
          "Ah i kong2 m7…… ah lang5 teh chhiann2 lang5-kheh e5 si5-chun7 chhiann2 kui pah chiah toh, ah i ti7 chhu3 e chhiann2, ah i chhiann2 che7 leh he bo5…… che7 leh am3-am3 e5 sou2-chai7 kong2 m7 kann2 kian3 i e5 bin7 m7.  Ah kau3-boe2 hit e5 u7 hok-khi3 hit e5 khit-chiah8 kong2 chhut lai5 keng3-chiu2, ah chit8-e7 khoann3 tioh8 chit e5,“Ah!  Ah chit e5 to bou2 siann2-mih mia5, to7-si7 lan2 chheng7 kang7 nia2 khou3 teh pun chit e5, lan2 chit e5 siong7 ho2 e5 peng5-iu2.  Ah, ah li2…… ” ah to7 ka7 keng3-chiu2, ah i kong2 thau5-khak khi-khi, long2 m7 kann2 tann--khi2-lai5, i kong2,“Bo5 iau3-kin2 lah, kin-a2-jit8 kau3 chia lai5, to7-si7 goa2 ma7 si7 iau2 si7 li2 e5 peng5-iu2 an2-ne-senn.”ah hit e5 khit-chiah8 kong2 phainn2-se3 i hiah san3, i hiah-bo5 hok-khi3, m7 kann2 kian3 i e5 bin7, ah chiah8-chiah8 to beh chau2.  Ah tu2-ho2 hit e5 u7 hok-khi3 hit e5 khit-chiah8 kong2--chhut-lai5 kong2 kio3 i, tong3 kong2,“Li2 m7 ho2 chau2 ouh, li2 ka7 goa2 toa3 leh, toa3 goa2 chia, khoann3 li2 beh toa3 kui2 kang chiah hou7 li2 tng2--khi3.  Ah li2 tann chhian-ban7 to7 be7-sai2 tng2--khi3.”"
        ],
        [
          "啊彼个乞食講：「好啦，啊你就赫好意共我留落，啊我就住遮共你住。」講住三工。啊彼个歹命人講住人有福氣的人的厝住……真艱苦，住稠，啊住三工講就直討卜轉去。卜轉去，伊講好，卜轉去啊就講去做，做彼麵龜攏包……一个麵龜攏包彼二二个龍仔銀佇內底 彼號，啊包二十二个予伊提轉去，啊一頭十二个一擔安呢二四个，啊攏共包二二箍的龍仔銀落去啦，啊彼个無福氣彼个乞食講：「嘿，啊這个先的伊安呢赫好康、赫快活,啊今仔日錢趁 赫濟，啊生彼子赫[敖^力]，呀安呢叫我著住彼請，啊攏安呢叫我留三工，啊我共住三工，住著足艱苦，住稠卜轉去，啊攏無半項啥貨予我？」啊想著講：「嘿，安呢你足無情安呢生，你呰好額……」意思是干若講無提錢予伊就著啦。",
          "Ah hit e5 khit-chiah8 kong2,“Ho2 lah, ah li2 to7 hiah ho2-i3 ka7 goa2 lau5 loh8, ah goa2 to7 toa3 chia ka7 li2 toa3.”kong2 toa3 sann kang.  Ah hit e5 phainn2-mia7 lang5 kong2 toa3 lang5 u7 hok-khi3 e5 lang5 e5 chhu3 toa3 be7…… chin kan-khou2, toa3 be7 tiau5, ah toa3 sann kang kong2 to7 tit8 tho2 beh tng2--khi3.  Beh tng2--khi3, i kong2 ho2, beh tng2--khi3 ah to7 kong2 khi3 cho3, cho3 he mi7-ku long2 pau…… chit8 e5 mi7-ku long2 pau he ji7-ji7 e5 liong5-a2-gin5 ti7 lai7-te2 hit-ho7, ah pau ji7-chap8-ji7 e5 hou7 i theh8--tng2-khi3, ah chit8-thau5 chap8-ji7 e5 chit8 tann3 an2-ne ji7-si3 e5, ah long2 ka7 pau ji7-ji7 khou e5 liong5-a2-gin5 loh8--khi3 lah, ah hit e5 bo5 hok-khi3 hit e5 khit-chiah8 kong2,“Heh, ah chit e5 seng e5 i an2-ne hiah ho2-khang, hiah khoann3-oah8, ah kin-a2-jit8 chinn5 than3 hiah che7, ah senn he kiann2 hiah gau5, iah an2-ne kio3 goa2 tioh8 toa3 hia chhiann2, ah long2 an2-ne kio3 goa2 lau5 sann kang, ah goa2 ka7 toa3 sann kang, toa3 tioh8 chiok kan-khou2, toa3 be7 tiau5 beh tng2--khi3, ah long2 bo5 poann3 hang7 siann2-hoe3 hou7 goa2? ” ah siunn7 tioh8 kong2,“He2, an2-ne li2 chiok bo5-cheng5 an2-ne-senn, li2 chiah ho2-giah8…… ” i3-su3 si7 kan-na2 kong2 bo5 theh8 chinn5 hou7 i to7 tioh8 lah."
        ],
        [
          "啊想著人就真鬱卒,啊就卜轉去講。啊講：「你若卜轉去呼，我這做二四个麵龜予你擔轉去。」啊就講：「當，你當這二四个麵龜呰爾大擔我卜安怎擔？」伊講：「你做你 擔轉去。」啊彼个無福氣的彼个乞食講：「好noo3 ！」講成實 麵龜講就共擔轉去。擔轉去講到半路仔講一个阿婆仔講[毛^火]囝仔講：「先的啊、先的啊，啊你彼麵龜仔擔赫大擔，啊阮這囝仔呼成歹育[毛^火]，啊你麵龜仔予阮食一个[敖^力]大漢安呢生。」啊講有囝仔幾仔个，一下就分幾仔个予。啊擱行、擱行，人一陣搓草 的講得搓草，啊得食點心講就合人食，人叫伊食就合人食。啊講我麵龜仔合換：「合您換。」啊講好，好啊就共換。啊講麵龜仔、搓草講十二个呢，啊講一人分一个予。",
          "Ah siunn7 tioh8 lang5 to7 chin ut-chut, ah to7 beh tng2 khi3 kong2.  Ah kong2,“Li2 na7 beh tng2--khi3 honnh, goa2 chit cho3 nng7 si3 e5 mi7-ku hou7 li2 tann--tng2-khi3.”ah to7 kong2,“Tng, li2 tann chit nng7 si3 e5 mi7-ku chiah-nih8 toa7-tann3 goa2 beh an2-choann2 tann?”  I kong2,“Li2 cho3 li2 tann--tng2-khi3.”ah hit e5 bo5 hok-khi3 e5 hit e5 khit-chiah8 kong2,“Ho2 noo3 !”  Kong2 chiann5-sit8 mi7-ku kong2 to7 ka7 tann--tng2-khi3.  Tann--tng2-khi3 kong2 kau3 poann3-lou7-a2 kong2 chit8 e5 a-po5--a kong2 chhoa7 gin2-a2 kong2,“Seng e5 ah, seng e5 ah, ah li2 he mi7-ku-a2 tann hiah toa7-tann3, ah goan2 che gin2-a2 honnh chiann5 phainn2 io-chhoa7, ah li2 mi7-ku-a2 hou7 goan2 chiah8 chit8 e5 gau5 toa7-han3 an2-ne-senn.”ah kong2 u7 gin2-a2 kui2-a7-e5, chit8-e7 to pun kui2-a7-e5 hou7 in.  Ah koh kiann5, koh kiann5, lang5 chit8 tin7 so-chhau2 e5 kong2 teh so-chhau2, ah teh chiah8 tiam2-sim kong2 to7 kap lang5 chiah8, lang5 kio3 i chiah8 to kap lang5 chiah8.  Ah kong2 goa2 mi7-ku-a2 kap in oann7,“Kap lin2 oann7.”ah in kong2 ho2, ho2 ah to7 ka7 oann7.  Ah kong2 mi7-ku-a2, so-chhau2 kong2 chap8-ji7 e5 neh, ah kong2 chit8 lang5 pun chit8 e5 hou7 in."
        ],
        [
          "呼，啊講麵龜仔分分好講，啊講擱行、擱行。行卜轉去，啊彼擱一个阿婆仔講：「先的 啊，啊你麵龜仔、啊你彼幾仔个麵龜仔赫大个，你毋分我孫仔食，阮孫仔足歹育飼,講愛來食這先的麵龜仔、食食呼較好育[毛^火]呼。」伊講：「毋啊，啊我賸 二个爾爾，啊阮朋友做一擔麵龜安呢二十外个予我，啊我緊行緊分，分到賸二个爾，我這二个我卜留轉來家己食。」呼，啊轉去啊就創 來食，啊想講當攏無半項啥貨呼，啊當這麵龜仔麼好，共遏 來食，一下遏開講下底 攏包龍仔銀。一个麵龜仔包二十二个龍仔銀啦。啊這龍仔銀……古早的龍仔銀成價值啊，啊彼攏是錢啊。啊家己講才講：「啊！咱就是無福氣就是無福氣到遮，這麵龜仔咱攏擔轉來，咱今仔日毋就大富戶家啊？啊咱攏分分予人！」這就是今仔日咱家己怨嘆咱家己安呢足無福氣，安呢錢安呢得著，意思安呢。",
          "Honnh, ah kong2 mi7-ku-a2 pun pun ho2 kong2, ah kong2 koh kiann5, koh kiann5.  Kiann5 beh tng2--khi3, ah he koh chit8 e5 a-po5--a kong2,“Seng e5 ah, ah li2 mi7-ku-a2, ah li2 he kui2-a7-e5 e5 mi7-ku-a2 hiah toa7 e5, li2 m7 pun goa2 sun-a2 chiah8, goan2 sun-a2 chiok phainn2 io-chhi7, kong2 ai3 lai5 chiah8 che seng e5 mi7-ku-a2, chiah8-chiah8 honnh khah ho2 io-chhoa7 honnh.”  I kong2,“M7 ah, ah goa2 chhun nng7 e5 nia7-nia7, ah goan2 peng5-iu2 cho3 chit8 tann3 mi7-ku an2-ne ji7-chap8 goa7 e5 hou7 goa2, ah goa2 kin2 kiann5 kin2 pun, pun kau3 chhun nng7 e5 nia5, goa2 chit nng7 e5 goa2 beh lau5 tng2 lai5 ka-ki7 chiah8.”honnh, ah tng2--khi3 ah to7 chhong3 lai5 chiah8, ah siunn7-kong2 tann long2 bo5 poann3 hang7 siann2-hoe3 honnh, ah tann che mi7-ku-a2 ma7 ho2, ka7 at lai5 chiah8, chit8-e7 at-khai-kang2 e7-te2 long2 pau liong5-a2-gin5.  Chit8 e5 mi7-ku-a2 pau nng7 chap8-ji7 e5 liong5-a2-gin5 lah.  Ah che liong5-a2-gin5…… kou2-cha2 e5 liong5-a2-gin5 chiann5 ke3-tat8 ah, ah he long2 si7 chinn5 ah.  Ah ka-ki7 kong2 chiah kong2,“Ah!  Lan2 to7-si7 bo5 hok-khi3 to7-si7 bo5 hok-khi3 kau3 chia, che mi7-ku-a2 lan2 long2 tann--tng2-lai5, lan2 kin-a2-jit8 m7-to7 toa7 hu3-hou7-ke ah?  Ah lan2 long2 pun-pun hou7 lang5 !” Che to7-si7 kin-a2-jit8 lan2 ka-ki7 oan3-than3 lan2 ka-ki7 an2-ne chiok bo5 hok-khi3, an2-ne chinn5 an2-ne teh be7 tioh8, i3-su3 an2-ne."
        ]
      ],
      "篇名": "二个乞食的故事"
    }
  ]
}
