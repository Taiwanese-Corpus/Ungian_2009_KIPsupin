{
  "作者": "黃居財",
  "出版年": "2000",
  "文類": "民間故事",
  "書名": "龜山鄉民間故事",
  "書寫系統": "漢羅",
  "資料": [
    {
      "段": [
        [
          "我來講一个笑詼 的彼號仔，講呼，「言教不如身教。」安呢就著啦。就是講一个老父呼足興食燒酒,少年的時是一个酒國的英雄啦，足興食燒酒啦，啊天天醉，啊興食酒、興彼个行 酒家、興食酒安呢。啊伊本身都興食酒，啊罵子講子愛去KTV唱歌、愛食酒，啊罵子，子講：「爸啊，我卜來戒酒。」子共爸啊，伊生三个子，共爸啊講，卜來戒酒。哦，啊老父問講：「啊，大的你、大子你卜戒酒，你毋就唸一个予我聽，卜安怎來戒？」",
          "Goa2 lai5 kong2 chit8 e5 chhio3-khoe e5 hit ho7-a2, kong2 honnh,“Gian5-kau3 put-ju5 sin-kau3.”an2-ne to7 tioh8 lah.  To7-si7 kong2 chit8 e5 lau7-pe7 honnh chiok heng3 chiah8 sio-chiu2, siau3-lian5 e5 si5 si7 chit8 e5 chiu2-kok e5 eng-hiong5 lah, chiok heng3 chiah8 sio-chiu2 lah, ah thinn-thinn chui3, ah heng3 chiah8-chiu2, heng3 hit e5 kiann5 chiu2-ka, heng3 chiah8-chiu2 an2-ne.  Ah i pun2-sin to7 heng3 chiah8-chiu2, ah me7 in kiann2 kong2 in kiann2 ai3 khi3 KTV chhiunn3-koa, ai3 chiah8-chiu2, ah me7 in kiann2, in kiann2 kong2,“Pa5 ah, goa2 beh lai5 kai3-chiu2.”in kiann2 ka7 in pa5 ah, i senn sann e5 kiann2, ka7 in pa5 ah kong2, in beh lai5 kai3-chiu2.  Ouh, ah in lau7-pe7 mng7 in kong2,“Ah, toa7 e5 li2, toa7-kiann2 li2 beh kai3-chiu2, li2 m7-to7 liam7 chit8 e5 hou7 goa2 thiann, beh an2-choann2 lai5 kai3? ”"
        ],
        [
          "彼个大漢後生 安怎講呢，講：「酒啊酒，三點水擱一字酉，我，呀號做鼎底得煎魚仔，灶頭貓得守」，貓企佇leh灶頭，目睭金金看 啊，「啊貓若無愛食魚仔，我就無愛食燒酒。」Hennh4，彼頭一个大漢後生安呢講。",
          "In hit e5 toa7-han3 hau7-senn an2-choann2 kong2 neh, kong2,“Chiu2 ah chiu2, sann tiam2 sui2 koh chit8 ji7 iu2, goa2, iah ho7-cho3 tiann2-te2 teh chian-hi5-a2, chau3-thau5 niau teh siu2 “, niau khia7 ti7 leh chau3-thau5, bak8-chiu kim-kim khoann3 ah,“Ah niau na7 bo5 ai3 chiah8 hi5-a2, goa2 to7 bo5 ai3 chiah8 sio-chiu2.” Hennh, he thau5 chit8 e5 toa7-han3 hau7-senn an2-ne kong2."
        ],
        [
          "啊第二个後生，講：「換第二个你講看覓咧，你安怎來戒酒？」啊伊講號做：「爸啊，酒啊酒，三點水擱一字酉，哦，啊彼、彼號豬椆豬得睏，豬槽狗得守，哦，啊彼豬若無愛食潘,我就無愛食燒酒。」伊安呢講。",
          "Ah te7-ji7 e5 hau7-senn, kong2,“Oann7 te7-ji7 e5 li2 kong2 khoann3-mai7 leh, li2 an2-choann2 lai5 kai3-chiu2? ” ah i kong2 ho7-cho3,“Pa5 ah, chiu2 ah chiu2, sann tiam2 sui2 koh chit8 ji7 iu2, ouh, ah he, hit-ho7 ti-tiau5 ti-tih khun3, ti-cho5 kau2 teh siu2, ouh, ah he ti-na7 bo5 ai3 chiah8-phun, goa2 to7 bo5 ai3 chiah8 sio-chiu2.”  I an2-ne kong2."
        ],
        [
          "啊老父老母尚惜彼个屘子、第三彼个，尚惜屘子，「換屘仔你，你講看你卜安怎來戒燒酒？」啊伊講：「酒啊酒，三點水擱一字酉，哦，彼个阿娘得眠床頂睏，阿爸得房間守，阿爸若無愛去房間睏呼，我麼無愛食燒酒。」",
          "Ah in lau7-pe7 lau7-bu2 siong7 sioh hit e5 ban-kiann2, te7-sann hit e5, siong7 sioh ban-kiann2,“Oann7 ban-a2 li2, li2 kong2 khoann3 li2 beh an2-choann2 lai5 kai3 sio-chiu2? ” ah i kong2,“Chiu2 ah chiu2, sann tiam2 sui2 koh chit8 ji7 iu2, ouh, hit e5 a-nia5 teh bin5-chhng5 teng2 khun3, a-pah teh pang5-keng siu2, a-pah na7 bo5 ai3 khi3 pang5-keng khun3 honnh, goa2 ma7 bo5 ai3 chiah8 sio-chiu2.”"
        ],
        [
          "「哦，你安呢號做戒燒酒？」講：「您這的,破病死囝仔，您當就去食予死！你就食去予死！」",
          "“Ouh, li2 an2-ne ho7-cho3 kai3 sio-chiu2?  “Kong2,“Lin2 chit e5, phoa3-penn7 si2 gin2-a2, lin2 tann to7 khi3 chiah8 hou7 si2!  Li2 to7 chiah8 khi3 hou7 si2 !”"
        ]
      ],
      "篇名": "戒酒的故事"
    }
  ]
}
