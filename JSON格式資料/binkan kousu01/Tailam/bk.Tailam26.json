{
  "作者": "張連枝",
  "出版年": "2001",
  "出版者": "台南縣立文化中心",
  "文類": "民間故事",
  "書名": "台南縣民間文學集5—台南縣閩南語故事集（四）",
  "書寫系統": "漢羅",
  "資料": [
    {
      "段": [
        [
          "池王平池王，是無像，這身是玉勅e5，啊別迹池王是李世民勅e5，李世民去遊地府，去佇地府勅e5。伊勅這李、池、吳三身爾，三个是三百六十進士，伊得管彼三百六十進士，呀是張天師試寶劍，去予張天師試劍共劍殺死，刣死。彼是李世民開一个地巷，啊教彼三百六十進士去佇彼地巷內底裏，啊土掩咧，啊創一个會喘氣e5，啊張天師是足厲害e5，啊叫張天師卜來看這个、叫張天師來，講，李世民將仔問講：「這是陰？抑是陽？」張天師看看e5講：「這是陽，毋是陰。」呀彼个李世民就講：「這陰，毋是陽。」伊講：「這明明陽。」講：「若是陽，我這把鹽米摔去伊就恬。」予摔一把鹽米去，三百六十進士恬恬。呀伊將仔安呢去，去呀李世民才擱入去彼个地巷入去，問講：「呀您呔會無得講話？」講：「Hio3，啊毋知會歸群將仔恬去。」呼，啊今也講：「您擱佇內底笑一下。」呼，啊才擱叫張天師來，張天師來共伊講：「明明講這是陰，抑無呔會擱得笑？」李世民講：「這是陰！」呼，啊張天師講：「這是陽，毋是陰！」啊李世民講卜共tu5哩，共tu5講：「你卜tu5哦？好！卜tu5我共你tu5！」呀伊這張天師是足厲害，呀伊提一支寶劍講：「您遮卜尋就尋李世民，毋通尋我，共我無干！伊是合我tu5--e5。」寶劍抽咧，土入去鑽，喝：「殺！」才鑽落，三百六十進士的頭斷去。啊三百六十進士毋才落地府去佇遐得叫冤，啊才來尋李世民，李世民佇遐無法度啦，毋才落地府裏，落地府去解決這三百六十進士，呼，才[毛^火]去毋才三个，麻豆彼三身李、池、吳，無三身爾頭仔得辦事請來遮都攏三身爾，呀范王，李、池、吳、朱、范，這續尾手才擱創e5，無我做囝仔請來攏三身爾，啊今變五身？",
          "Ti5-ong5 pinn5 Ti5-ong5, si7 bo5 siong7, chit sian si7 giok8 thek e5, ah pat8 jiah Ti5-ong5 si7 Li2 Se3-bin5 thek e5, Li2 Se3-bin5 khi3 iu5 Te7-hu2, khi3 ti7 Te7-hu2 thek--e5.  I thek che Li2, Ti5, Gou5 sann sian nia5, sann e5 si7 sann-pah lak8-chap8 chin3-su7, i teh koan2 he sann-pah lak8-chap8 chin3-su7, iah si7 Tiunn Thian-su chhi3 po2-kiam3, khi3 hou7 Tiunn Thian-su chhi3 kiam3 ka7 kiam3-sat--si2, thai5--si2.  He si7 Li2 Se3-bin5 khui chit8 e5 te7-hang7, ah ka3 hit sann-pah lak8-chap8 chin3-su7 khi3 ti7 he te7-hang7 lai7-te2--nih8, ah thou5 am leh, ah chhong3 chit8 e5 e7 chhoan2-khui3--e5, ah Tiunn Thian-su si7 chok li7-hai7 e5, ah kio3 Tiunn Thian-su beh lai5 khoann3 chit e5, kio3 Tiunn Thian-su lai5, kong2, Li2 Se3-bin5 chiong-a2 mng7 kong2: “Che si7 im? Ah8 si7 iong5?” Tiunn Thian-su khoann3-khoann3 e5 kong2: “Che si7 iong5, m7 si7 im.” Iah hit e5 Li2 Se3-bin5 to7 kong2: “Che im, m7 si7 iong5.” I kong2: “Che beng5-beng5 iong5.” Kong2: “na7 si7 iong5, goa2 chit pe2 iam5-bi2 siak khi3 i to7 tiam7.” Hou7 siak chit8 pe2 iam5-bi2 khi3, sann-pah lak8-chap8 chin3-su7 tiam7-tiam7.  Iah i chiong-a2 an2-ne khi3, khi3 iah Li2 Se3-bin5 chiah koh jip8 khi3 hit e5 te7-hang7 jip8--khi3, mng7 kong2: “Iah lin2 thai3 e7 bo5 teh kong2-oe7?” Kong2: “Hio3, ah m7 chai e7 kui kun5 chiong-a2 tiam7 khi3.” Honnh, ah chim2-a2 kong2: “Lin2 koh ti7 lai7-te2 chhio3 chit8-e7.” Honnh, ah chiah koh kio3 Tiunn Thian-su lai5, Tiunn Thian-su lai5 ka7 i kong2: “Beng5-beng5 kong2 che si7 im, ah-bo5 thai3 e7 koh teh chhio3?” Li2 Se3-bin5 kong2: “Che si7 im!”Honnh, ah Tiunn Thian-su kong2: “Che si7 iong5, m7 si7 im!”Ah Li2 Se3-bin5 kong2 beh ka7 tu5 lih, ka7 tu5 kong2: “Li2 beh tu5 ouh? Ho2! Beh tu5 goa2 ka7 li2 tu5!” Iah i che Tiunn Thian-su si7 chok li7-hai7, iah i theh8 chit8 ki po2-kiam3 kong2: “Lin2 chia beh chhoe7 to7 chhoe7 Li2 Se3-bin5, m7 thang chhoe7 goa2, ka7 goa2 bo5 kan! I si7 kah goa2 tu5--e5.” Po2-kiam3 thiu leh, thou5 jip8 khi3 nng3, hoah: “Sat!” Chiah nng3 loh8, sann-pah lak8-chap8 chin3-su7 e5 thau5 tng7 khi3.  Ah sann-pah lak8-chap8 chin3-su7 m7-chiah loh8 Te7-hu2 khi3 ti7 hia teh kio3-oan, ah chiah lai5 chhoe7 Li2 Se3-bin5, Li2 Se3-bin5 ti7 hia bo5 hoat-tou7 lah, m7-chiah loh8 Te7-hu2--nih8, loh8 Te7-hu2 khi3 kai2-koat che sann-pah lak8-chap8 chin3-su7, honnh, chiah chhoa7 khi3 m7-chiah in sann e5, Moa5-tau7 hit sann sian Li2, Ti5, Gou5, bo5 sann sian nia5 thau5-a2 teh pan7-su7 chhiann2 lai5 chia to long2 sann sian nia5, iah Hoan7-ong5, Li2, Ti5, Gou5, Chu, Hoan7, che soa3-boe2-chhiu2 chiah koh chhong3--e5, bo5 goa2 cho3 gin2-a2 chhiann2 lai5 long2 sann sian nia5, ah tann pian3 gou7 sian?"
        ]
      ],
      "篇名": "池王爺的由來"
    }
  ]
}
