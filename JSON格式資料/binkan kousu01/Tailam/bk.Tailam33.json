{
  "作者": "許滄淵",
  "出版年": "2001",
  "出版者": "台南縣立文化中心",
  "文類": "民間故事",
  "書名": "台南縣民間文學集5—台南縣閩南語故事集（四）",
  "書寫系統": "漢羅",
  "資料": [
    {
      "段": [
        [
          "你有聽e5講這个銀，會飛，捌聽過毋捌？會遁，呼。這个龍銀有當時仔會變一隻白馬啊，啊變一隻啥貨？白兔啊，予你看著啊，伊住彼个所在顯化予你看啦，啊若有福氣的人會得著。較早有人得著龍仔銀啊，呼，像講：「Hoo2～，我今仔日彼一桶水來啊，囥遐，明仔早仔無半滴水啊，呼，奇怪，啊今仔就擔水擔到一醃缸淀淀，明仔早仔就無水啊。」就彼隻銀、彼隻白馬來食了去啊，呼。啊所以，逐个張就張著啊，啊就注該卜予彼个一个飼豬e5佇遐飼的cha-bou2人，去予得去啊。Hoo2～，去予得去一甕銀。啊伊講：「奇怪！啊逐日都攏佇遮食？」卜共逮啦。啊趡按彼竹樸脚落啊，去予趡著啊看著，e5～！一甕銀。彼家口仔，發展偌久e5呢，發展起來。",
          "Li2 u7 thiann e5 kong2 chit e5 gin5, e7 poe, bat thiann--koe3 m7 bat? E7 tun3, honnh.  Chit e5 liong5-gin5 u7 tong-si5-a2 e7 pian3 chit8 chiah peh8 be2 ah, ah pian3 chit8 chiah sann2-hoe3? Peh8-thou3 ah, hou7 li2 khoann3 tioh8 ah, i toa3 he e5 sou2-chai7 hian2-hoa3 hou7 li2 khoann3 lah, ah na7 u7 hok-khi3 e5 lang5 e7 tit tioh8.  Khah-cha2 u7 lang5 tit tioh8 Liong5-a2-gin5 ah, honnh, chhiunn7 kong2: “Hou2～, goa2 kin-a2-jit8 he chit8 thang2 chui2 lai5 ah, khng3 hia, bin5-a2 chai2-a2 bo5 poann3-tih chui2 ah, honnh, ki5-koai3, ah chim2-a2 to7 tann chui2 tann kau3 chit8 am-kng tinn7 tinn7 , bin5-a2 chai2-a2 to7 bo5 chui2 ah.” To7 hit chiah gin5, hit chiah peh8 be2 lai5 chiah8 liau2 khi3 ah, honnh.  Ah sou2-i2, tak8-e5 tng to7 tng be7 tioh8 ah, ah to7 chu3-kai beh hou7 hit e5 chit8 e5 chhi7 ti--e5 ti7 hia chhi7 e5 cha-bou2-lang5 , khi3 hou7 tit--khi3 ah.  Hou2～, khi3 hou7 teh khi3 chit8 ang3 gin5.  Ah i kong2: “Ki5-koai3! Ah tak8 jit8 to long2 ti7 chia chiah8?” Beh ka7 toe3 lah.  Ah nng3 an3 he tek-pho7-kha loh8 ah, khi3 hou7 nng3 tioh8 ah khoann3 tioh8, e5～! Chit8 ang3 gin5.  In hit ke khau2-a2, hoat-tian2 goa7 ku2--e5 neh, hoat-tian2--khi2-lai5."
        ]
      ],
      "篇名": "龍銀"
    }
  ]
}
