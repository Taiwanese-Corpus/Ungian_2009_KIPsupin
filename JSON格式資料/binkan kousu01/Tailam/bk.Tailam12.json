{
  "作者": "陳進雄",
  "出版年": "2000",
  "出版者": "台南縣立文化中心",
  "文類": "民間故事",
  "書名": "台南縣民間文學集3—台南縣閩南語故事集（二）",
  "書寫系統": "漢羅",
  "資料": [
    {
      "段": [
        [
          "講嘉慶這个年間，戊寅二十三年，佳里「金唐殿」這个牌匾的故事。佳里的金唐殿的這个匾仔，當初是因為有經過這个嘉慶賜封，這个「金唐殿」，這个字匾。因為這个字匾的當初，尚古早的這个時陣啊，是因為嘉慶有派二个這个官員，卜來台灣視察，來調查這个官治合民間的這个情形到底是安怎。",
          "Kong2 Ka-kheng3 chit e5 ni5-kan, Bou7-in5 ji7-chap8-sann ni5, Ka-li2 “Kim-tong5-tian7”chit e5 pai5-pian2 e5 kou3-su7.  Ka-li2 e5 Kim-tong5-tian7 e5 chit e5 pian2-a2, tong-chhou si7 in-ui7 u7 keng-koe3 chit e5 Ka-kheng3 su3-hong, chit e5 “Kim-tong5-tian7”, chit e5 ji7-pian2.  In-ui7 chit e5 ji7-pian2 e5 tong-chhou, siang7 kou2-cha2 e5 chit e5 si5-chun7 ah, si7 in-ui7 Ka-kheng3 u7 phai3 nng7 e5 chit e5 koann-goan5, beh lai5 Tai5-oan5 si7-chhat, lai5 tiau5-cha chit e5 koan-ti7 kah bin5-kan e5 chit e5 cheng5-heng5 tau3-te2 si7 an2-noa2."
        ],
        [
          "由大陸坐船，應該是愛對……坐船直直坐，坐來到彼个……應該是愛對這个鹿耳門的這个汕尾彼个所在登陸來。呀因為遮的官員來，算來伊毋知影這个地理環境啊，所以伊才對這个…直直走啊，走啊對這个七股的這个外海仔的這个鯤鯓，鯤鯓海這爿，對這爿登陸，對七股來。啊因為七股來的時陣啊，應該伊愛行的路線愛對佳里這爿過來，結果伊是無對佳里來，伊行毋著路啊，行對這个西港仔，對這个槺榔，經過槺榔，經過竹橋，經過這爿遮啊，所以行對西港出去，行去到這个安定彼爿遐的時陣啊，去遇著賊馬啊。啊因為賊馬的時陣啊，雖是講這二个官員啊，伊為著講啊卜這个、起來去台南市這个州府啊，所以就無行、無對…應該愛對中洲寮彼爿去台南市，所以伊無行對遐過，所以才行對這个安定鄉這爿過，啊彼爿抵仔遇著賊馬。雖是講伊有帶隨從，有幾个兵仔，可是啊，因為這隨從啊，並毋是講真、這个非常有驍勇，抑是講伊武功練到真好，啊所以遇著賊馬啊，煞無法度抵抗這个賊馬啊。所以賊馬搶劫卜搶劫遮的人，想講這一定足有錢，結果去hong5拍到呼，無法度啊。所以chong5仔昏去的時陣啊，突然間啊，有這个、三个這个大漢啊，出來共相救。所以共救的時陣啊，伊才替拍走這賊馬了後啊，自這二个官員，一共帶回啊，倒來佇這个佳里金唐殿的這个桌腳。",
          "Iu5 Tai7-liok8 che7 chun5, eng-kai si7 ai3 ui3……che7 chun5 tit8-tit8 che7, che7 lai5 kau3 hit e5……eng-kai si7 ai3 ui3 chit e5 Lok8-ni2-mng5 e5 chit e5 San7-boe2 hit e5 sou2-chai7 teng-liok8 lai5.  Iah in-ui7 chiah-e5 koann-goan5 lai5, sng3 lai5 i m7 chai-iann2 chit e5 te7-li2 khoan5-keng2 ah, sou2-i2 i chiah ui3 chit e5…tit8-tit8 chau2 ah, chau2 ah ui3 chit e5 chhit-kou2 e5 chit e5 goa7-hai2-a2 e5 chit e5 Khun-sin, Khun-sin hai2 chit peng5, ui3 chit peng5 teng-liok8, ui3 chhit-kou2 lai5.  Ah in-ui7 chhit-kou2 lai5 e5 si5-chun7 ah, eng-kai i ai3 kiann5 e5 lou7-soann3 ai3 ui3 Ka-li2 chit peng5 koe3--lai5, kiat-ko2 i si7 bo5 ui3 Ka-li2 lai5, i kiann5 m7 tioh8 lou7 ah, kiann5 ui3 chit e5 Se-kang2-a2, ui3 chit e5 Khong-long5, keng-koe3 Khong-long5, keng-koe3 tek-kio5, keng-koe3 chit peng5 chia ah, sou2-i2 kiann5 ui3 Se-kang2 chhut--khi3, kiann5 khi3 kau3 chit e5 An-teng7 hit peng5 hia e5 si5-chun7 ah, khi3 gu7 tioh8 chhat8-be2 ah.  Ah in-ui7 chhat8-be2 e5 si5-chun7 ah, sui si7 kong2 chit nng7 e5 koann-goan5 ah, i ui7 tioh8 kong2 ah beh chit e5, khi2 lai5 khi3 Tai5-lam5-chhi7 chit e5 chiu-hu2 ah, sou2-i2 in to7 bo5 kiann5, bo5 ui3…eng-kai ai3 ui3 Tiong-chiu-liau5 hit peng5 khi3 Tai5-lam5-chhi7, sou2-i2 i bo5 kiann5 ui3 hia koe3, sou2-i2 chiah kiann5 ui3 chit e5 An-teng7 hiong chit peng5 koe3, ah in hit peng5 tu2-a2 gu7 tioh8 chhat8-be2.  Sui si7 kong2 i u7 toa3 sui5-chiong5, u7 kui2 e5 peng-a2, kho2-si7 ah, in-ui7 che sui5-chiong5 ah, peng7 m7 si7 kong2 chin, chit e5 hui-siong5 u7 hiau-iong2, ah8 si7 kong2 i bu2-kong lian7 kau3 chin ho2, ah sou2-i2 gu7 tioh8 chhat8-be2 ah, soah bo5 hoat-tou7 ti2-khong3 chit e5 chhat8-be2 ah.  Sou2-i2 in chhat8-be2 chhiunn2-kiap beh chhiunn2-kiap in chiah-e5 lang5, siunn7 kong2 che it-teng7 chok u7 chinn5, kiat-ko2 khi3 hong5 phah kau3 honnh , bo5 hoat-tou7 ah.  Sou2-i2 in chong5-a2 hun--khi3 e5 si5-chun7 ah, thut8-jian5-kan ah, u7 chit e5, sann e5 chit e5 toa7-han3 ah, chhut lai5 ka7 sio-kiu3.  Sou2-i2 ka7 kiu3 e5 si5-chun7 ah, i chiah the3 phah-chau2 che chhat8-be2 liau2-au7 ah, chu7 chit nng7 e5 koann-goan5, chit8 ka7 toa3-hoe5 ah, to2 lai5 ti7 chit e5 Ka-li2 Kim-tong5-tian7 e5 chit e5 toh-kha."
        ],
        [
          "到天光睏起來啊，這二个官[走@百]起來，看彼情形講：「奇怪！啊這明明昨暝就去予人拍一下呼，就險死啊，啊曷會擱有可能講曷會擱當走轉來講，到佇這个佳里這个所在，這个這間金唐殿？」── 啊但是金唐殿原來並毋是號做「金唐殿」，原來是因為以前佇這个乾隆到康熙的時陣啊，攏號做「代天府」── 呼啊代天府的時陣啊，因為彼陣暗時金唐殿這个原底這个名詞，啊所以看講：「啊這就一間代天府，啊內面服侍有三身王爺啦，呼。啊這三身王爺看起來干若親像足時常講若像伊彼暗，去拍走賊馬共看起來若像這三身王爺這个面形，足相像。」啊伊較想講：「mh！安呢有可能呼，安呢是這三身王爺呼，來共救轉來e5。」",
          "Kau3 thinn-kng khun3--khi2-lai5 ah, chit nng7 e5 koann peh--khi2-lai5, khoann3 he cheng5-heng5 kong2: “Ki5-koai3! Ah che beng5-beng5 cha5-me5 to7 khi3 hou7 lang5 phah chit8-e7 honnh, to7 hiam2 si2 ah, ah khah e7 koh u7 kho2-leng5 kong2 khah e7 koh tann chau2 tng2 lai5 kong2, kau3 ti7 chit e5 Ka-li2 chit e5 sou2-chai7, chit e5 chit keng Kim-tong5-tian7?”── ah tan7-si7 Kim-tong5-tian7 goan5-lai5 peng7 m7 si7 ho7-cho3 “Kim-tong5-tian7”, goan5-lai5 si7 in-ui7 i2-cheng5 ti7 chit e5 Khian5-liong5 kau3 Khong-hi e5 si5-chun7 ah, long2 ho7-cho3 “Tai7-thian-hu2”── honnh ah Tai7-thian-hu2 e5 si5-chun7 ah, in-ui7 hit-chun7 am3-si5 Kim-tong5-tian7 chit e5 goan5-te2 chit e5 mia5-su5, ah sou2-i2 khoann3 kong2: “Ah che to7 chit8 keng Tai7-thian-hu2, ah lai7-bin7 hok8-sai7 u7 sann sian Ong5-ia5 lah, honnh.  Ah chit sann sian Ong5-ia5 khoann3--khi2-lai5 kan-na7 chhin-chhiunn7 chok si5-siong5 kong2 na7 chhiunn7 i hit am3, khi3 phah-chau2 chhat8-be2 ka7 khoann3--khi2-lai5 na2-chhiunn7 chit sann sian Ong5-ia5 chit e5 bin7-heng5, chok sio-siang7.” Ah i khah siunn7 kong2: “Mh! An2-ne u7 kho2-leng5 honnh, an2-ne si7 chit sann sian Ong5-ia5 honnh, lai5 ka7 kiu3--tng2-lai5 e5.”"
        ],
        [
          "啊救轉來的中間啦，伊看看咧，啊擱想起昨暝，彼个情境，這三位王爺講，講：「你卜來去台南州府啊，你因為是行毋著路，所以你行去遇著去安定彼爿遐，所以啊，較會遇著這个賊馬啊。應該你卜去安定，你著愛對台南對西港過中洲寮較會當到這个台南市。啊你若是卜去新營，你著愛對麻豆這爿經過。你若卜去鹽水廳，鹽水這爿呼，古早若卜去鹽水廳遮有一个所在的官衙，你著愛對學甲經過。」啊所以伊那想那那，講：「Hmh，啊這三身王爺的這个面形，是親像昨暝共救彼三个人，應該是無毋著！」啊所以[走@百]起來伊就非常感謝這三尊這个朱、雷、殷，這个三身這个王爺的這个神恩啊，呼伊的顯赫啊，會當去救伊講安呢，予伊變成安呢無代誌，呼啊所以伊就牢牢記在心內的時陣啊，講啊這个，若無王爺來共解救啊，伊可能伊彼條命可能會死在這个安定，所以非常感激，呼，想後日有機會卜答謝這个神恩。",
          "Ah kiu3--tng2-lai5 e5 tiong-kan lah, i khoann3-khoann3 leh, ah koh siunn7 khi2 cha5-me5, hit e5 cheng5-keng2, chit sann ui7 Ong5-ia5 kong2, kong2: “Li2 beh lai5-khi3 Tai5-lam5 chiu-hu2 ah, li2 in-ui7 si7 kiann5 m7 tioh8 lou7, sou2-i2 li2 kiann5 khi3 gu7 tioh8 khi3 An-teng7 hit peng5 hia, sou2-i2 ah, khah e7 gu7 tioh8 chit e5 chhat8-be2 ah.  Eng-kai li2 beh khi3 An-teng7, li2 tioh8-ai3 ui3 Tai5-lam5 ui3 Se-kang2 koe3 Tiong-chiu-liau5 khah e7-tang3 kau3 chit e5 Tai5-lam5-chhi7.  Ah li2 na7 si7 beh khi3 Sin-iann5, li2 tioh8-ai3 ui3 Moa5-tau7 chit peng5 keng-koe3.  Li2 na7 beh khi3 Kiam5-chui2-thiann, Kiam5-chui2 chit peng5 honnh, kou2-cha2 na7 beh khi3 Kiam5-chui2-thiann chia u7 chit8 e5 sou2-chai7 e5 koann-ge5, li2 tioh8-ai3 ui3 Hak8-kah keng-koe3.” Ah sou2-i2 i na2 siunn7 na2 na2, kong2: “Hmh, ah chit sann sian Ong5-ia5 e5 chit e5 bin7-heng5, si7 chhin-chhiunn7 cha5-me5 ka7 kiu3 hit sann e5 lang5, eng-kai si7 bo5 m7 tioh8!”  Ah sou2-i2 peh--khi2-lai5 i to7 hui-siong5 kam2-sia7 chit sann chun chit e5 Chu, Lui5, Un, chit e5 sann sian chit e5 Ong5-ia5 e5 chit e5 sin5-un ah, honnh i e5 hian2-hek ah, e7-tang3 khi3 kiu3 i kong2 an2-ne, hou7 i pian3-seng5 an2-ne bo5 tai7-chi3, honnh ah sou2-i2 i to7 lau5-lau5 ki3 chai7 sim-lai7 e5 si5-chun7 ah, kong2 ah chit e5, na7 bo5 Ong5-ia5 lai5 ka7 kai2-kiu3 ah, i kho2-leng5 i hit tiau5 mia7 kho2-leng5 e7 si2 chai7 chit e5 An-teng7, sou2-i2 hui-siong5 kam2-kek, honnh, siunn7 au7-jit8 u7 ki-hoe7 beh tap-sia7 chit e5 sin5-un."
        ],
        [
          "啊伊來台灣這个中間，巡視了後去視察，呼，這个官治是毋是有腐敗啊，民間是毋是呼，有痛苦無啊，啊了解所有台灣的這个情形。所以彼二个官員就到尾仔就轉去，彼个時間抵仔是因為抵仔好這个佳里這个代天府，就是金唐殿啊，抵仔當得興建，所以的王爺特別較顯赫啊，所以才會去救這二个官員轉去。所以這二个人轉去，轉去共皇帝稟奏，共嘉慶君稟奏講呼，因為伊來台灣遇難，這个經過的情形啊，希望講看這个嘉慶君會當呼，共伊賜一个匾，啊順續號一个名，呼。啊伊才共講這三身這个、三尊的王爺朱、雷、殷啊，照伊考究的結果啊，這三尊王爺，應該若是如果講起來，若攏是當朝，因為過去一般的神，攏是慣例攏是講可能攏佇當朝出來的、的這个進士啊，所以就當做講安呢這个可能應該下，所以較賜伊的名，號做「金唐殿」。因為古早賜彼金唐殿啊，會當講佇這个台灣省，所有的這个寺廟的三大之一，的大廟。所以這个御匾，賜落來到、傳落來到這个台南州府，呼，陂陣抵仔是楊成美抵遐得做總理的時陣呼，這个楊成美這陣得做總理，啊合一寡彼陣的朝廷的官，佇台南州府，較將這个金唐殿的牌匾啊，送來呼，佳里，較來企匾。啊彼个時陣，大概抵仔金唐殿亦起得卜完成，抵仔亦差不多己經卜起好啊── 彼个時陣是號做代天府── 啊抵仔皇帝亦賜這个字匾啊，呼，號做「金唐殿」，所以chong5仔提來掛佇這个佳里金唐殿。",
          "Ah i lai5 Tai5-oan5 chit e5 tiong-kan, sun5-si7 liau2-au7 khi3 si7-chhat, honnh, chit e5 koan-ti7 si7 m7 si7 u7 hu2-pai7 ah, bin5-kan si7 m7 si7 honnh, u7 thong3-khou2 bo5 ah, ah liau2-kai2 sou2-u7 Tai5-oan5 e5 chit e5 cheng5-heng5.  Sou2-i2 hit nng7 e5 koann-goan5 to7 kau3 boe2--a2 to7 tng2--khi3, hit e5 si5-kan tu2-a2 si7 in-ui7 tu2-a2-ho2 chit e5 Ka-li2 chit e5 Tai7-thian-hu2, to7 si7 Kim-tong5-tian7 ah, tu2-a2 tng teh heng-kian3, sou2-i2 in e5 Ong5-ia5 tek8-piat8 khah hian2-hek ah, sou2-i2 chiah e7 khi3 kiu3 chit nng7 e5 koann-goan5 tng2--khi3.  Sou2-i2 in chit nng7 e5 lang5 tng2--khi3, tng2 khi3 ka7 hong5-te3 pin2-chau3, ka7 Ka-kheng3-kun pin2-chau3 kong2 honnh, in-ui7 i lai5 Tai5-oan5 gu7-lan7, chit e5 keng-koe3 e5 cheng5-heng5 ah, hi-bang7 kong2 khoann3 chit e5 Ka-kheng3-kun e7-tang3 honnh, ka7 i su3 chit8 e5 pian2, ah sun7-soa3 ho7 chit8 e5 mia5, honnh.  Ah i chiah ka7 kong2 chit sann sian chit e5, sann chun e5 Ong5-ia5 Chu, Lui5, Un ah, chiau3 i kho2-kiu3 e5 kiat-ko2 ah, chit sann chun Ong5-ia5, eng-kai na7 si7 ju5-ko2 kong2--khi2-lai5, na7 long2 si7 tong-tiau5, in-ui7 koe3-khi3 it-poann e5 sin5, long2 si7 koan3-le7 long2 si7 kong2 kho2-leng5 long2 ti7 tong-tiau5 chhut--lai5 e5, e5 chit e5 chin3-su7 ah, sou2-i2 to7 tong3-cho3 kong2 an2-ne chit e5 kho2-leng5 eng-kai he7, sou2-i2 khah su3 i e5 mia5, ho7-cho3 “Kim-tong5-tian7”.  In-ui7 kou2-cha2 su3 he Kim-tong5-tian7 ah, e7-tang3 kong2 ti7 chit e5 Tai5-oan5 seng2, sou2-u7 e5 chit e5 si7-bio7 e5 sann toa7 chi-it, e5 toa7 bio7.  Sou2-i2 chit e5 gu7-pian2, su3 loh8 lai5 kau3, thoan5 loh8 lai5 kau3 chit e5 Tai5-lam5 chiu-hu2, honnh, hit-chun7 tu2-a2 si7 Iunn5 Seng5-bi2 tu2 hia teh cho3 chong2-li2 e5 si5-chun7 honnh, chit e5 Iunn5 Seng5-bi2 chit-chun7 teh cho3 chong2-li2, ah kah chit8-koa2 hit-chun7 e5 tiau5-teng5 e5 koann, ti7 Tai5-lam5 chiu-hu2, khah chiong chit e5 Kim-tong5-tian7 e5 pai5-pian2 ah, sang3 lai5 honnh, Ka-li2, khah lai5 khia7-pian2.  Ah hit e5 si5-chun7, tai7-khai3 tu2-a2 Kim-tong5-tian7 ia7 khi2 tit-beh oan5-seng5, tu2-a2 ia7 chha-put-to i2-keng beh khi2 ho2 ah── hit e5 si5-chun7 si7 ho7-cho3 Tai7-thian-hu2── ah tu2-a2 hong5-te3 ia7 su3 chit e5 ji7-pian2 ah, honnh, ho7-cho3 “Kim-tong5-tian7, sou2-i2 chong5-a2 theh8 lai5 koa3 ti7 chit e5 Ka-li2 Kim-tong5-tian7."
        ],
        [
          "啊因為當初掛這个金唐殿表示皇帝所賞賜的字匾啊，照講一般就是一定攏愛經過呼，所有的這个文官啊，一定愛落轎；武官，一定愛落馬，不管佇朝廷，佇清朝彼个時陣的大小官員啊，一定攏愛kai5自動呼，著愛落來參拜呼。毋是講一定愛拜王爺，因為最起碼就是皇帝的字匾，就親題的這个字匾有皇恩佇咧啊，所以禮貌上一定講愛彼。",
          "Ah in-ui7 tong-chhou koa3 chit e5 Kim-tong5-tian7 piau2-si7 hong5-te3 sou2 siunn2-su3 e5 ji7-pian2 ah, chiau3 kong2 it-poann to7 si7 it-teng7 long2 ai3 keng-koe3 honnh, sou2-u7 e5 chit e5 bun5-koann ah, it-teng7 ai3 loh8-kio7；bu2-koann, it-teng7 ai3 loh8-be2, put-koan2 ti7 tiau5-teng5, ti7 Chheng-tiau5 hit e5 si5-chun7 e5 toa7-sio2 koann-goan5 ah, it-teng7 long2 ai3 kai5 chu7-tong7 honnh, tioh8-ai3 loh8 lai5 chham-pai3 honnh.  M7 si7 kong2 it-teng7 ai3 pai3 Ong5-ia5, in-ui7 choe3 khi2-ma2 to7 si7 hong5-te3 e5 ji7-pian2, to7 chhin-te5 e5 chit e5 ji7-pian2 u7 hong5-un ti7--leh ah, sou2-i2 in le2-mau7 siong7 it-teng7 kong2 ai3 he."
        ],
        [
          "啊因為佳里人有一部分是姓邱e5啊，伊就安呢真蹧蹋人，就講，今也人若像不管講若較大的官員時，去拜抑是小的官員呼，抑是武將、文官，攏共人潑屎[立+店]頭前，啊予人嚊到臭咪咪啊。啊今也遮的官員呼，就感覺講安呢足無禮貌。啊因為是拜王爺，亦是順續拜皇帝的聖旨牌，啊伊共人潑屎下[立+店]這个頭前啊，不但無衛生，擱感覺講呼，非常臭啊，予人無啥受會起。了後啊，因為遮的官員攏去共台南州府的這个官啊，呼，去共報告講，安呢呼，這个佇佳里金唐殿這塊牌匾下[立+店]遮呼，使予遮的一切的這个文武的官員卜出入啊，感覺非常無方便。然後伊就安呢呼，對台南州府稟奏予這个嘉慶的時陣啊，所以講，安呢這塊匾呼，應該安呢換起來，使用這个，應該呼，共用一个石，抑是安怎，拍一个石，抑是換一个仔彼號e5。所以啊，這塊匾就已經收回轉去，提轉去了後，然後所送的彼塊石，就較無彼个價值，所以共送一塊，拍一塊石。因為石就並無一定代表是皇帝共伊本身親身御題，簽的這个名。所以這个佳里過去的這段，佇這个有經過皇帝所御賜的御匾，就失去這个真珍貴的這个歷史上的記載。",
          "Ah in-ui7 Ka-li2 lang5 u7 chit8 pou7-hun7 si7 sinn3 Khu--e5 ah, i to7 an2-ne chin chau-that lang5, to7 kong2, chim2-a2 lang5 na2-chhiunn7 put-koan2 kong2 na7 khah toa7 e5 koann-goan5 si5, khi3 pai3 ah8 si7 sio2 e5 koann-goan5 honnh, ah8 si7 bu2-chiong3, bun5-koann, long2 ka7 lang5 phoah-sai2 tam3 thau5-cheng5, ah hou7 lang5 phinn7 kau3 chhau3-mou-mou ah.  Ah chim2-a2 chiah-e5 koann-goan5 honnh, to7 kam2-kak kong2 an2-ne chok bo5 le2-mau7.  Ah in-ui7 si7 pai3 Ong5-ia5, ia7 si7 sun7-soa3 pai3 hong5-te3 e5 seng3-chi2-pai5, ah i ka7 lang5 phoah-sai2 he7 tam3 chit e5 thau5-cheng5 ah, put-tan7 bo5 oe7-seng, koh kam2-kak kong2 honnh, hui-siong5 chhau3 ah, hou7 lang5 bo5 siann2 siu7 e7 khi2.  Liau2-au7 ah, in-ui7 chiah-e5 koann-goan5 long2 khi3 ka7 Tai5-lam5 chiu-hu2 e5 chit e5 koann ah, honnh, khi3 ka7 po3-ko3 kong2, an2-ne honnh, chit e5 ti7 Ka-li2 Kim-tong5-tian7 chit te3 pai5-pian2 ke7 tam3 chia honnh, su2 hou7 chiah-e5 it-chhe3 e5 chit e5 bun5-bu2 e5 koann-goan5 beh chhut-jip8 ah, kam2-kak hui-siong5 bo5 hong-pian7.  Jian5-au7 i to7 an2-ne honnh, ui3 Tai5-lam5 chiu-hu2 pin2-chau3 hou7 chit e5 Ka-kheng3 e5 si5-chun7 ah, sou2-i2 kong2, an2-ne chit te3 pian2 honnh, eng-kai an2-ne oann7--khi2-lai5, be7-sai2 iong7 chit e5, eng-kai honnh, ka7 iong7 chit8 e5 chioh8, ah8 si7 an2-noa2, phah chit8 e5 chioh8, ah8 si7 oann7 chit8 e5-a2 hit-lo7 e5.  Sou2-i2 ah, chit te3 pian2 to7 i2-keng siu-hoe5 tng2--khi3, theh8--tng2-khi3 liau2-au7, jian5-au7 sou2 sang3 e5 hit te3 chioh8, to7 khah bo5 hit e5 ke3-tat8, sou2-i2 ka7 sang3 chit8 te3, phah chit8 te3 chioh8.  In-ui7 chioh8 to7 peng7 bo5 it-teng7 tai7-piau2 si7 hong5-te3 ka7 i pun2-sin chhin-sin gu7-te5, chhiam e5 chit e5 mia5.  Sou2-i2 chit e5 Ka-li2 koe3-khi3 e5 chit toann7, ti7 chit e5 u7 keng-koe3 hong5-te3 sou2 gu7-su3 e5 gu7-pian2, to7 sit-khi3 chit e5 chin tin-kui3 e5 chit e5 lek8-su2 chiunn7 e5 ki3-chai3."
        ],
        [
          "啊後來，在這段時間，經過真久，佳里的這个廟啊，就漸漸無像以前香火赫濟赫興旺，漸漸衰微。到後來，擱經過一段時間了後，擱經過因為有擱再地方的人士出來修整了後啊，較漸漸擱再恢復這个香火鼎盛。",
          "Ah au7--lai5, chai7 chit toann7 si5-kan, keng-koe3 chin ku2, Ka-li2 e5 chit e5 bio7 ah, to7 chiam7-chiam7 bo5 chhiunn7 i2-cheng5 hiunn-hoe2 hiah che7 hiah heng-ong7, chiam7-chiam7 soe-bi5.  Kau3 au7--lai5, koh keng-koe3 chit8 toann7 si5-kan liau2-au7, koh keng-koe3 in-ui7 u7 koh-chai3 te7-hng e5 jin5-su7 chhut lai5 siu-cheng2 liau2-au7 ah, khah chiam7-chiam7 koh-chai3 hoe-hok8 chit e5 hiunn-hoe2 teng2-seng7."
        ]
      ],
      "篇名": "金唐殿牌匾的傳說"
    }
  ]
}
