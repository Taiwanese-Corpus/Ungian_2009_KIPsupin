{
  "作者": "張連枝",
  "出版年": "2001",
  "出版者": "台南縣立文化中心",
  "文類": "民間故事",
  "書名": "台南縣民間文學集5—台南縣閩南語故事集（四）",
  "書寫系統": "漢羅",
  "資料": [
    {
      "段": [
        [
          "王爺大陸過來e5，泉州馬巷來的，彼是曏的時，像咱遮的人呼，過去佇遐趁食，呼，啊趁食啊毋知是安怎呔會煞予偷請過來e5。煞予共偷請過來，這是大陸的哩，請過來啊麼有一个香爐，是彼號埔姜仔頭彼，彼今毋知猶佇姓林彼个，呼啊合一个毋知薦盒抑是啥貨，彼攏今攏猶佇遐咧，人彼歷史攏猶佇遐，囥起來，人彼毋提出來，呼，彼攏猶有當看e5呢。啊伊請出來，彼身王爺是交別迹王爺無像呢，別迹的池王你看攏白面紅面e5，這迹池王烏面e5，彼面仔[皮+反] [皮+反]呢，啊從過來到這陣卜來修彼个面毋hong5修理，啊[皮+反] [皮+反]呢，啊彼毋知幾冬啊咱麼毋知，呀伊彼目的就是食毒藥激起來e5。",
          "Ong5-ia5 Tai7-liok8 koe3--lai5 e5, Choan5-chiu Be2-hang7 lai5--e5, he si7 hiang3 e5 si5, chhiunn7 lan2 chia e5 lang5 honnh , koe3 khi3 ti7 hia than3-chiah8, honnh, ah than3-chiah8 ah m7 chai si7 an2-noa2 thai3 e7 soah hou7 thau chhiann2--koe3-lai5-e5.  Soah hou7 ka7 thau chhiann2--koe3-lai5, che si7 Tai7-liok8 e5 lih, chhiann2--koe3-lai5 ah ma7 u7 chit8 e5 hiunn-lou5, si7 hit-lo7 pou-kiunn-a2 thau5 he, he tann m7 chai iah ti7 sinn3 Lim5 hit e5, honnh ah kah chit8 e5 m7 chai chian3-ap8 ah8 si7 sann2-hoe3, he long2 tann long2 iah ti7 hia leh, lang5 he lek8-su2 long2 iah ti7 hia, khng3--khi2-lai5, lang5 he m7 theh8--chhut-lai5, honnh, he long2 iah u7 tang khoann3--e5 neh.  Ah i chhiann2--chhut-lai5, hit sian Ong5-ia5 si7 kiau pat8 jiah Ong5-ia5 bo5 siong7 neh, pat8 jiah e5 Ti5-ong5 li2 khoann3 long2 peh8 bin7 ang5-bin7--e5, chit jiah Ti5-ong5 ou-bin7--e5, he bin7-a2 hiauh-hiauh neh, ah chiong5 koe3 lai5 kau3 chit-chun7 beh lai5 siu hit e5 bin7 m7 hong5 siu-li2, ah hiauh-hiauh neh, ah he m7 chai kui2 tang ah lan2 ma7 m7 chai, iah i he bak8 e5 to7 si7 chiah8 tok8-ioh8 kek--khi2-lai5 e5."
        ],
        [
          "伊彼是頭个是得卜去、得卜去像卜去像咱今仔像講…假使一下來講，講卜來台南就任，伊是做官啦，卜來遐就任啦。啊天頂是一个太子爺合元帥爺，二个佇天頂派落來，得卜提毒藥得卜毒彼庄的人，啊二个抵仔坐像船啦。呀毋知安呢遐七講八講，像安呢坐像船安呢七講八講，講講e5，講講e5煞講伊意思是奉玉旨的命令得卜提毒藥卜毒這庄，伊卜入去遐作官，講：「哇～，啊安呢卜滅彼庄我去彼庄豈有路用？」伊講：「啊毋著死我啦，豈通死彼庄的人！」啊較會毒藥提起來伊自彼毒藥食落，激起來彼面才會烏e5。別迹池王呔有烏面？彼个派遐的毒藥毋，天頂派彼二个提毒藥卜去毒彼庄毋，啊彼庄呀伊卜入去彼作官毋，呀坐像船呔會講講咧講講咧，煞彼二个、派落來彼二个煞去予落口出來，煞將仔講e5。講講e5，啊伊講毒藥提起來伊講，伊吞落去講：「著死我啊，豈通死赫濟人。」呀伊將仔吞落。吞落呀伊就倒轉去，去接玉帝，啊玉帝才予伊作池王。",
          "I he si7 thau5 e5 si7 tit-beh khi3, tit-beh khi3 chhiunn7 beh khi3 chhiunn7 lan2 chim2-a2 chhiunn7 kong2…ka2-su2 chit8-e7 lai5 kong2, kong2 beh lai5 Tai5-lam5 chiu7-jim7, i si7 cho3 koann lah, beh lai5 hia chiu7-jim7 lah.  Ah thinn-teng2 si7 chit8 e5 Thai3-chu2-ia5 kah Goan5-soe3-ia5, in nng7 e5 ti7 thinn-teng2 phai3--loh8-lai5, tit-beh theh8 tok8-ioh8 tit-beh thau7 hit chng e5 lang5, ah nng7 e5 tu2-a2 che7 chhiunn7 chun5 lah.  Iah m7 chai an2-ne hia chhit-kong2-peh-kong2, chhiunn7 an2-ne che7 chhiunn7 chun5 an2-ne chhit-kong2-peh-kong2, kong2-kong2--e5, kong2-kong2--e5 soah kong2 i i3-su3 si7 hong7 giok8-chi2 e5 beng7-leng7 tit-beh theh8 tok8-ioh8 beh thau7 chit chng, i beh jip8 khi3 hia cho3-koann, kong2: “Oah～, ah an2-ne beh biat8 hit chng goa2 khi3 hit chng kam2 u7 lou7-iong7?” I kong2: “Ah m7 tioh8 si2 goa2 lah, kam2 thang si2 hit chng e5 lang5!”Ah khah e7 tok8-ioh8 theh8--khi2-lai5 i chu7 he tok8-ioh8 chiah8--loh8, kek--khi2-lai5 hit bin7 chiah e7 ou--e5.  Pat8 jiah Ti5-ong5 thai3 u7 ou-bin7? Hit e5 phai3 hia e5 tok8-ioh8 m7, thinn-teng2 phai3 hit nng7 e5 theh8 tok8-ioh8 beh khi3 thau7 hit chng m7, ah hit chng iah i beh jip8 khi3 he cho3-koann m7, iah che7 chhiunn7 chun5 thai3 e7 kong2-kong2 leh kong2-kong2 leh, soah hit nng7 e5, phai3--loh8-lai5 hit nng7 e5 soah khi3 hou7 lau3-khau2--chhut-lai5, soah chiong-a2 kong2 e5.  Kong2-kong2--e5, ah i kong2 tok8-ioh8 theh8--khi2-lai5 i kong2, i thun loh8 khi3 kong2: “Tioh8 si2 goa2 ah, kam2 thang si2 hiah che7 lang5.” Iah i chiong-a2 thun loh8.  Thun loh8 iah i to7 to2 tng2--khi3, khi3 chiap Giok8-te3, ah Giok8-te3 chiah hou7 i cho3 Ti5-ong5."
        ]
      ],
      "篇名": "池王爺烏面的由來"
    }
  ]
}
