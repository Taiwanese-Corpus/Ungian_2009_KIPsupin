{
  "作者": "潘昭薇",
  "出版年": "2001",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "啊阮做囝仔聽人講，古早呼，有一个指腹訂婚的未婚妻。啊今也伊這个查甫e5去得考狀元，去考校，啊中著狀元，啊人就有人共歹人得共煽動，煽動講，某歹查某，安怎樣安呢。啊這个毋相信，刁致卜來共試。",
          "a goan2 cho3 gin2-a2 thiann lang5 kong2, kou2-cha2 honnh, u7 chit8 e5 chi2 pak teng7-hun e5 bi7-hun-chhe. a chit-ma2 i chit e5 cha-pou--e5 khi3 teh kho2 chiong7-goan5, khi3 kho2-kau3, a tiong3 tioh8 chiong7-goan5, a lang5 to7 u7 lang5 ka7 phainn2-lang5 teh ka7 sian3-tong7, sian3-tong7 kong2, in bou2 phainn2 cha-bou2, an2-chainn2-iunn7 an2-ni. a chit  e5 m7 siong-sin3, tiau-ti3 beh lai5 ka7 chhi3."
        ],
        [
          "啊卜來共試，轉來到遐，就等待序大人無住咧，呼，啊就共招講：「〔小姐〕，啊我來到遮暗，啊亦擱嘴乾，你滾水舀幾仔出來分我啉。」講啊，彼个查某毋出來，若像講：「啊序大人無佇咧，我使出去交查甫烏白講話。」講：「啊，阮彼[广@曷]仔彼灶脚彼醃缸彼有醃缸水，呼，遐有水你舀水起來啉。」講：「hoo3，好！」啊今也水啉啉咧，今也就擱共叫講：「〔小姐〕，啊我過路呼，我今也無當睏，無你彼眠床一頂借我安呢過一暝。」講：「啊阮的簷前遐彼个邊仔遐有彼椅馬仔─較早得[石+察]蕃薯彼椅馬仔─椅馬仔一條四脚，啊所以彼个就四條椅馬仔，你幫咧做眠床睏。」啊今也這个、這个查甫e5，今就猶然自彼椅馬仔舒咧落去睏，講：「呀亦無枕頭，啊倒落倒吊。」講：「阮彼邊仔得舂米彼有舂臼槌─較早舂臼槌得舂米有括一个槌柄─舉彼舂臼槌來做枕頭。」啊今也伊將仔舉舂臼槌來做枕頭。講：「確實這个〔小姐〕攏毋出來。」所以講：「hoo2，啊遮睏蚊仔足厚，你挈葵笠。」講：「你挈一支葵扇，來分阮拽風。」講：「啊，我的簷前頂遐有緪線，有吊葵笠佇遐，你挈葵笠來拽風，安呢就無蚊。」啊今也來就真正挈葵笠落來拽風。",
          "a beh lai5 ka7 chhi3, tng2 lai5 kau3 hia, chiu7 tan2-thai7 in si7-toa7-lang5 bo5 toa3 leh, houh, a to7 ka7 chio kong2: “〔sio2-chia2〕, a goa2 lai5-kau3 chia am3, a ia7 koh chhui3-ta, li2 kun2-chui2 ionn2 kui2-a2 chhut lai5 pun goa2 lim.” kong2 ah, hit e5 cha-bou2 m7 chhut--lai5, na2-chhiunn7 kong2: “a si7-toa7-lang5 bo5 ti7--leh, goa2 be7 sai2 chhut khi3 kiau cha-pou ou-peh8 kong2-oe7.”  kong2: “a, goan2 hit iap-a2 he chau3-kha he am-kng hia u7 am-kng chui2, honnh, hia u7 chui2 li2 ionn2 chui2 khi2 lai5 lim.” kong2: “hou3, ho2!” a chit-ma2 chui2 lim-lim leh, chit-ma2 to7 koh ka7 kio3 kong2: “〔sio2-chia2〕, a goa2 ke3-lou7 honnh, goa2 chit-ma2 bo5 tang3 khun3, bo5 li2 he bin5-chhng5 chit8 teng2 chioh goa2 an2-ni koe3 chit8 me5.” kong2: “a goan2 e5 gim5-chinn5 hia hit e5 pinn-a2 hia u7 he i2-be2-a2—khah cha2 teh chhoah han-chi5 he i2-be2-a2─i2-be2-a2 chit8 tiau5 si3 kha, a sou2-i2 hit e5 chiu7 si3 tiau5 i2-be2-a2, li2 png leh cho3 bin5-chhng5 khun3.” a chit-ma2 chit e5, chit e5 cha-pou--e5, chim2 to7 oan-na7 chu7 he i2-be2-a2 chhu leh loh8 khi3 khun3, kong2: “ia ia7 bo5 chim2-thau5, a to2 loh8 to3-tiau3.” kong2: “goan2 he pinn-a2 teh cheng-bi2 hia u7 cheng-khu7-thui5─ khah cha2 cheng-khu7-thui5 teh cheng-bi2 u7 koah chit8 e5 thui5-pinn3─giah8 he cheng-khu7-thui5 lai5 choe3 chim2-thau5.” a chit-ma2 i chiong-a2 giah8 cheng-khu7-thui5 lai5 choe3 chim2-thau5. kong2: “khak-sit8 chit e5〔sio2-chia2〕long2 m7 chhut--lai5.” sou2-i2 kong2: “hou2, a chia khun3 bang2-a2 chiok kau7, li2 kheh8 koe5-leh8.” kong2: “li2 kheh8 chit8 ki khoe-sinn3, lai5 pun goan2 iat8-hong.” kong2: “a, goa2 e5 gim5-chinn5-teng2 hia u7 an5-soann3, u7 tiau3 koe5-loeh8 ti7 hia, li2 kheh8 khe5-leh8 lai5 iat8-hong, an2-ni to7 bo5 bang2.” a chit-ma2 lai5 chiu7 chin-chiann3 kheh8 khe5-leh8 loh8 lai5 iat8-hong."
        ],
        [
          "拽到今也睏到天未光，天拍普仔光，伊得卜擱出發，呀彼个〔小姐〕毋敢出來啊啦，啊伊猶佇遐毋敢出來，啊今卜出發，卜擱，卜擱路途猶成遠咧。今就講共題一首詩，題講：日落西山在妻家，卜食滾水免用柴，有柄枕頭無柄扇，古怪的眠床十六腳。",
          "iat8 kau3 chit-ma2 khun3 kau3 thinn boe7 kng, thian pha-phu2-a2 kng, i teh beh koh chhut-hoat, ia hit e5〔sio2-chia2〕m7 kann2 chhut--lai5 ah lah, a i iau2 ti7 hia m7 kann2 chhut--lai5, a tann beh chhut-hoat, beh koh, beh koh lou7-tou5 iau2 chiann5 hng7 leh. tann chiu7 kong2 ka7 te5 chit8 siu2 si, te5 kong2: jit8-loh8 se-san chai7 chhe ka,beh chiah8 kun2-chui2 bian2 iong7 chha5,u7 pinn3 chim2-thau5 bu5 pinn3 sian3,ku-koai3 e5 bin5-chhng5 chap8-lak8 kha."
        ],
        [
          "啊用安呢，今也伊寫寫咧，共吊佇遐。hoo2，呀伊擱共唸予出聲，太太、彼个〔小姐〕出來，講，啊，伊的未婚夫，趕緊撞出來，伊就毋知行去到tue3啊。所以這个葵笠就是無柄的葵扇就著啦，安呢啦呼，啊這个舂臼槌就有柄，就講：「有柄的枕頭無柄扇。」啊椅馬仔抵好四條，抵好十六脚，「古怪的眠床十六脚」。啊伊今也洗清伊的清白，伊講：「安呢人歹人得煽動，我這个未婚妻真正單純。」才相信。",
          "a iong7 an2-ni, chit-ma2 i sia2-sia2 leh, ka7 tiau3 ti7 hia. hou2, ia i kok ka7 liam7 hou7 chhut-siann, in thai3-thai3, hit e〔sio2-chia2〕 chhut--lai5, kong2, ah, i e5 bi7-hun-hu, koann2-kin2 chong5--chhut-lai5, i chiu7 m7 chai kiann5 khi3 kau3 toe3 ah. sou2-i2 chit e5 khe5-leh8 chiu7-si7 bo5 penn3 e5 khe-sinn3 chiu7 tioh8 lah, an2-ni lah honnh, a chit e5 cheng-khu7-thui5 chiu7 u7 penn3, chiu7 kong2: “u7 penn3 e5 chim2-thau5 bo5 pinn3 sian3.” a i2-be2-a2 tu2-ho2 si3 liau5, tu2-ho2 chap8-lak8 kha, “ku-koai3 e5 bin5-chhng5 chap8-lak8 kha”. a i chit-ma2 se2-chheng i e5 chheng-peh8, i kong2: “an2-ni lang5 phainn2-lang5 teh sian3-tong7, goa2 chit e5 bi7-hun-chhe chin-chiann3 tan-sun5.” chiah siong-sin3."
        ]
      ],
      "篇名": "試未婚妻"
    }
  ]
}
