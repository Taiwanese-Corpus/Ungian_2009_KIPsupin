{
  "作者": "林文振",
  "出版年": "2000",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "一間寺廟，這个師父，哦，彼是道行成深啦呼，啊這號擱二个這號叫做門徒這个叫做小沙彌啦呼，古早人得講是號做小沙彌是伊的徒弟就著啦。啊這號擱的時，攏安呢三个佇彼間寺廟得生活，啊抵著一个賣豆腐e5呢，逐日攏賣來佇遐賣三个人食。彼豆腐講儉儉啊，一日攏買一塊啦。啊有抵著講，提錢成不便，抵著師父若得坐禪的時呼，啊這號擱彼徒弟卜來共提錢無利便。路尾手含伊參詳講：「抑無安呢啦，這个一日看一日一塊，啊你日中送一塊啊一日攏來共阮囥一塊下遐，啊食到幾塊，啊有幾日，啊較來算帳，較來歸條帳安呢啦，呼。」啊今也這个賣豆腐e5含伊講：「hooh，安呢好啊，安呢毋免逐日提啊，安呢較費氣，就一日一塊爾爾。」啊chong5仔就照約束講，底時食起，啊就到底時，安呢抵仔好偌濟，啊抵仔好幾十塊，啊chong5仔來算帳。",
          "chit8 keng si7-bio7, chit e5 su-hu7, ouh, he si7 to7-hang5 chiann5 chhim lah honnh, a chit ho7 koh nng7 e5 chit ho7 kio3-cho3 mng5-tou5 chit e5 kio3-cho3 sio2-sa-bi lah honnh, kou2-cha2-lang5 teh kong2 si7 ho7-cho3 sio2-sa-bi si7 i e5 tou5-te7 chiu7 tioh8 lah. a chit ho7 koh e5 si5, long2 an2-ni sann e5 ti7 hit keng si7-bio7 teh seng-oah8, a2 tu2 tioh8 chit8 e5 boe7 tau7-hu7--e5 neh, tak8 jit8 long2 boe7 lai5 ti7 hia be7 in sann e5 lang5 chiah8. he tau7-hu7 kong2 khiam7-khiam7-a2, chit8 jit8 long2 boe2 chit8 te3 lah. a u7 tu2 tioh8 kong2, theh8 chinn5 chiann5 put-pian7, tu2 tioh8 su-hu7 na7 teh che7-sian5 e5 si5 honnh, a chit ho7 koh in he tou5-te7 beh lai5 ka7 theh8 chinn5 bo5 li7-pian7. lou7-boe2-chhiu2 ham5 i chham-siong5 kong2: “a2 bo5 an2-ni lah, chit e5 chit8 jit8 khoann3 chit8 jit8 chit8 te3, a li2 mai3 jit8-tiong sang3 chit8 te3-a2 chit8 jit8 long2 lai5 ka7 goan2 khng3 chit8 te3 he7 hia, a chiah8 kau3 kui2 teh, a u7 kui2 jit8, a khah lai5 sng3-siau3, khah lai5 kui tiau5 siau3 an2-ni lah, houh. “a chit-ma2 chit e5 boe7 tau7-hu7--e5 ham5 i kong2: “houh, an2-ni ho2 ah, an2-ni m7 bian2 tak8 jit8 theh8 ah, an2-ni khah be7 hui3-khi3, chiu7 chit8 jit8 chit8 te3 nia7-nia7.” a chong5-a2 chiu7 chiau3 iok-sok kong2, ti7-si5 chiah8 khi2, a to7 kau3 ti7-si5, an2-ni tu2-a2-ho2 loa7 che7, a tu2-a2-ho2 kui2 chap8 te3, a chong5-a2 lai5 sng3-siau3."
        ],
        [
          "啊抵有一日呢，到彼个日期到，得卜來算帳，彼師父共講：「啊這是你前世欠我的，這號擱因果，你這世我卜共你討呢，呼。啊遮的豆腐抵你前世欠我遐的帳，安呢抵好直去安呢啦。啊我un5-na2毋錢予你，啊你著愛還我遮的帳，較毋免定定彼號就著啦。」啊煞自安呢，彼个賣豆腐e5，收無錢轉去，啊二个翁仔某仔[立+店]遐參詳講，講：「抑毋無你去，共問講：啊我欠你無要緊，啊當前世的代誌您呔會知影，當有人欠我抑無？」啊今也去共問起來呢，彼个師父較得講：「有哦！前世麼是有人欠你。」「啊欠我底時卜還我？」就像安呢講成無歡喜安呢。hoo2，師父予伊責問落去到te3呢，啊煞chong5仔共指點啦，講：「有！彼个欠你的人呢，某時某日，會背來還你。啊人伊卜背來還你呼，伊是欠你的錢，啊括利息攏總絞佇內安呢。啊絞佇內的時，人伊用一个物件彼包袱巾包哦，啊彼條包袱巾是無欠你哦，你愛捾一个物件去貯遐的錢。啊遐的錢提去，彼條包袱巾你愛kang5囥遐哦，呼，人伊欠你的錢爾爾。」當就自安呢實行。",
          "a tu2 u7 chit8 jit8 ne, kau3 hit e5 jit8-ki5 kau3, teh beh lai5 sng3-siau3, he su-hu7 ka7 kong2: “a che si7 li2 cheng5-si3 khiam3 goa2 e5, chit ho7 koh in-ko2, li2 chit si3 goa2 beh ka7 li2 tho2 neh, houh. a chia e5 tau7-hu7 tu2 li2 cheng5-si3 khiam3 goa2 hia e5 siau3, an2-ni tu2 ho2 tit8 khi3 an2-ni lah. a goa2 un5-na2 m7 chinn5 hou7 li2, a li2 tioh8 ai3 heng5 goa2 chia e5 siau3, khah m7 bian2 tiann7-tiann7 hit ho7 chiu7 tioh8--lah.” a soah chu7 an2-ni, hit e5 boe7 tau7-hu7--e5, siu bo5 chinn5 tng2--khi3, a nng7 e5 ang-a2-bou2-a2 tiam3 hia chham-siong5 kong2, kong2: “a2 m7 bo5 li2 be7 khi3, ka7 mng7 kong2: a goa2 khiam3 li2 bo5 iau3-kin2, a tann cheng5-si3 e5 tai7-chi3 lin2 thai2 e7 chai-iann2, tann u7 lang5 khiam3 goa2 a2 bo5?” a chit-ma2 khi3 ka7 mng7--khi2-lai5 neh, hit e5 su-hu7 khah teh kong2: “u7--ouh! cheng5-si3 ma7 si7 u7 lang5 khiam3 li2.” “a khiam3 goa2 ti7-si5 beh heng5 goa2?” chiu7 chhiunn7 an2-ni kong2 chiann5 bo5 hoann-hi2 an2-ni. hou2, su-hu7 hou7 i chek-mng7 loh8 khi3 kau3-te3 neh, a soah chong5-a2 ka7 chi2-tiam2 lah, kong2: “u7! hit e5 khiam3 li2 e5 lang5 neh, bou2 si5 bou2 jit8, e7 phainn7 lai5 heng5 li2. a lang5 i beh phainn7 lai5 heng5 li2 honnh, i si7 khiam3 li2 e5 chinn5, a koah li7-sek long2-chong2 ka2 ti7 lai7 an2-ni. a ka2 ti7 lai7 e5 si5, lang5 i eng7 chit8 e5 mih8-kiann7 he pau-hok8-kun pau ouh, a hit tiau5 pau-hok8-kun si7 bo5 khiam3 li2--ouh, li2 ai3 koann7 chit8 e5 mih8-kiann7 khi3 te2 hia e5 chinn5. a hia e5 chinn5 theh8--khi3, hit tiau5 pau-hok8-kun li2 ai3 kang5 khng3 hia ou, houh, lang5 i khiam3 li2 e5 chinn5 nia7-nia7.” tann chiu7 chu7 an2-ni sit8-heng5."
        ],
        [
          "今也講這个賣豆腐e5呢，這个師父共伊指點彼个代誌啦，伊就想講：「好！」啊半信半疑就得卜去呢。今也去到彼个地點，啊合彼个日期呢，彼个師父攏共算出，啊就照安呢去。去到彼个所在呢，抵好這个背錢卜還伊的人呢，背來到佇彼个樹腳抵仔熱，啊熱的時呢，遐的錢chong5仔囥佇一塊石頭頂呢，佇咧溪溝頂哦。啊彼个、提錢彼个人呢，抵好熱落去溪溝呢，卜洗一下面，啊彼个錢chong5仔囥佇遐。啊囥佇遐的時呢，抵仔彼个賣豆腐e5呢，就師父共指點爾爾，伊chong5仔照彼个時間來，擱看講：「hioh！啊石頭頂擱有這包，啊這包是啥？」一下共摸，就是銀，古早就是攏用銀錢啦呼。啊chong5仔講honnh，啊就照彼个安呢，遐的錢共拂拂咧，共用一个袋仔共捾咧就走，就去。",
          "chit-ma2 kong2 chit e5 boe7 tau7-hu7--e5 neh, chit e5 su-hu7 ka7 i chi2-tiam2 hit e5 tai7-chi3 lah, i chiu7 siunn7 kong2: “ho2!” a poann3 sin3 poann3 gi5 chiu7 teh beh khi3 neh. chit-ma2 khi3 kau3 hit e5 te7-tiam2, a kap hit e5 jit8-ki5 neh, hit e5 su-hu7 long2-kiong7 sng3 chhut, a chiu7 chiau3 an2-ni khi3. khi3 kau3 hit e5 sou2-chai7 neh, tu2-ho2 chit e5 phainn7 chinn5 beh heng5 i e5 lang5 neh, phainn7 lai5 kau3 ti7 hit e5 chhiu7-kha tu2-a2 joah8, a joah8 e5 si5 neh, hia e5 chinn5 chong5-a2 khng3 ti7 chit8 te3 chioh8-thau5-teng2 neh, ti7 leh khe-kau-teng2 ouh. a hit e5, theh8 chinn5 hit e5 lang5 neh, tu2-ho2 jiat8 loh8 khi3 khe-kau neh, beh soe2 chit8 e7 bin7, a hit e5 chinn5 chong5-a2 khng3 ti7 hia. a khng3 ti7 hia e5 si5 neh, tu2-a2 hit e5 boe7 tau7-hu7--e5 neh, chiu7 su-hu7 ka7 chi2-tiam2 nia7-nia7, i chong5-a2 chiau3 hit e5 si5-kan lai5, koh khoann3 kong2: “hioh! a chioh8-thau5-teng2 koh u7 chit pau, a chit pau si7 siann2?” chit8-e7 ka7 bong, chiu7-si7 gun5, kou2-cha2 chiu7-si7 long2 eng7 gun5-chinn5 lah honnh. a chong5-a2 kong2 honnh, a chiu7 chiau3 hit e5 an2-ni, hia e5 chinn5 ka7 put-put--leh, ka7 eng7 chit8 e5 te7-a2 ka7 koann7--leh to7 chau2, chiu7 khi3."
        ],
        [
          "啊去的時，今也不知不覺，較停仔彼二个徒弟呢，彼寺廟彼二个徒弟呢，去拾柴轉來，抵仔命令，啊拾柴轉來，轉來到佇彼个所在講：「這石頭頂，啊那會有這條巾仔呰水啊？hioh，啊擱亦無人佇咧，敢會人siang2跤落，共拾倒來。」chong5仔拾轉來chong5仔共phoah8 [立+店] hin柴裏呢。呼較早擔柴攏用一支彼扦擔擔柴啦，用彼扁擔就著啦。啊今也擔擔咧，今也安呢行一下行，今也彼个佇溪溝底呢，洗面起來彼个人，背錢彼个人，起來到te3煞著急啊，講：「我遮的錢囥佇hin石頭頂，啊曷會無去啊？」hoo2，啊當看彼較早的路是攏土沙啊呼，啊土沙就是有彼腳蹄號，啊今也對彼个腳蹄號直直逐直直逐，逐來到te3擱真有影，抵仔二个擔柴e5呼，啊彼條包袱巾抵仔phoah8佇hin柴裏安呢。哦，啊彼个背錢的彼个人chong5仔：「啊你共我錢共我提去，啊這條包袱巾是我的，啊我彼包錢你遐的錢共我提去佗位？」啊講：「無啊！我是干仔看著這條包袱巾爾爾，我亦無共你提錢啦。啊我想講共拾挒chong5仔phoah8咧我就卜轉來啊，啊我亦無共你提錢。」啊住假扭扭搦搦呢，伊講有，伊講無，[立+店]遐相諍，煞逐个逐个起怒面，七扭八扭呢，扭到柴抵仔跋一頭lueh，啊chong5仔扦擔chong5仔[手+亥]過，不知不覺chong5仔毋是刁意故，chong5仔彼个人煞去予摃死啦。啊摃死二个人chong5仔共人摃死人，呼，啊就家己想講害啦，安呢摃死人有罪，chong5仔二个人參詳詳咧，煞共伊埋屍啦，chong5仔共拖落去這號號做溪溝邊仔呼，啊共掩掩咧，彼死屍共掩掩咧，啊掩掩咧chong5仔轉去寺廟。",
          "a khi3 e5 si5, chit-ma2 put-ti-put-kak, khah theng5-a2 hit nng7 e5 tou5-te7 neh, he si7-bio7 hit nng7 e5 tou5-te7 neh, khi3 khioh-chha5 tng2--lai5, tu2-a2 beng7-leng7, a khioh-chha5 tng2--lai5, tng2 lai5 kau3 ti7 hit e5 sou2-chai7 kong2: “che chioh8-thau5-teng2, a na2 e7 u7 chit tiau5 kin-a2 chiah sui2 ah? hioh, a koh ia7 bo5 lang5 ti7--leh, kam2 e7 lang5 siang2 ka-lau2, ka7 khioh to3--lai5.” chong5-a2 khioh tng2--lai5 chong5-a2 ka7 phoah8 tiam3 hin chha5--nih neh. houh khah cha2 tann chha5 long2 iong7 chit8 ki he chhiam-tann tann chha5 lah, eng7 he pin2-tann chiu7 tioh8 lah. a chit-ma2 tann-tann--leh, chit-ma2 an2-ni kiann5 chit8 e7 kiann5, chit-ma2 hit e5 ti7 khe-kau-toe2 neh, se2-bin7 khi2 lai5 hit e5 lang5, phainn7 chinn5 hit e5 lang5, khi2 lai5 kau3 te3 soah tioh8-kip ah, kong2: “goa2 chia e5 chinn5 khng3 ti7 hin chioh8-thau5-teng2, a khah e7 bo5--khi3 ah?” hou2, a tann khoann3 he khah cha2 e5 lou7 si7 long2 thou5-soa-a2 honnh, a thou5-soa chiu7-si7 u7 he kha-te5-ho7, a chit-ma2 tui3 hit e5 kha-te5-ho7 tit8-tit8 jiok tit8-tit8 jiok, jiok lai5-kau3 te3 koh chin u7-iann2, tu2-a2 nng7 e5 tann-chha5--e5 honnh, a hit tiau5 pau-hok8-kun tu2-a2 phoah8 ti7 hin chha5--nih8 an2-ni. ou5, a hit e5 phainn7 chinn5 e5 hit e5 lang5 chong5-a2: “a li2 ka7 goa2 chinn5 ka7 goa2 theh8--khi3, a chit tiau5 pau-hok8-kun si7 goa2 e5, a goa2 hit pau chinn5 li2 hia e5 chinn5 ka7 goa2 theh8--khi3 to2-ui7?” a kong2: “bo5 ah! goa2 si7 kan-na khoann3 tioh8 chit tiau5 pau-hok8-kun nia7-nia7, goa2 ia7 bo5 ka7 li2 theh8 chinn5 lah. a goa2 siunn7 kong2 ka7 khioh leh chong5-a2 phoah8 leh goa2 chiu7 beh tng2--lai5 ah, a goa2 ia7 bo5 ka7 li2 theh8 chinn5.” a toa3 hia giu2-giu2-lak8-lak8 neh, i kong2 u7, i kong2 bo5, tiam3 hia sio-chinn3, soah tak8 e5 tak8 e5 khi2 lou7-bin7, chhit giu2 peh giu2 neh, giu2 kau3 chha5 tu2-a2 poah8 chit8 thau5 loeh, a chong5-a2 chhiam2-tann chong5-a2 hainn3--ke3, put-ti-put-kak chong5-a2 m7 si7 tiau-i3-kou3, chong5-a2 hit e5 lang5 soah khi3 hou7 kong3 si2 lah. a kong3 si2 nng7 e5 lang5 chong5-a2 ka7 lang5 kong3 si2 lang5, houh, a to7 ka-ki7 siunn7 kong2 hai7 lah, an2-ni kong3 si2 lang5 u7-choe7, chong5-a2 nng7 e5 lang5 chham-siong5-siong5--leh, soah ka7 i tai5 si lah, chong5-a2 ka7 thoa loh8 khi3 chit ho7 ho7-cho3 khe-kau-pinn-a2 honnh, a ka7 am-am--leh, he si2-si ka7 am-am--leh, a am-am--leh chong5-a2 tng2 khi3 si7-bio7."
        ],
        [
          "啊轉去人得做歹代誌呼，攏有彼个面形呼，無像就著啦。彼師父看會出講：「哎呀！您二个今仔日是安怎曷會轉來像講做人像講彼面形攏無開，無像。」安呢啦呼。啊就講彼食菜人較直啦呼，就照實共師父講啦，講：「師父啊！我今仔日就安怎安怎，就摃死人。」安呢就著啦呼。頭抵仔得講經過彼个講，轉去伊講，拾一條包袱巾，啊伊講共提錢，其實是無啦，呼，啊chong5仔[立+店]遐扭扭搦搦，chong5仔共摃死，共師父照實講呼。啊講講e5師父較講：「hnn7，啊這您就猶擱有共伊埋屍咧，您猶擱有、安呢猶擱有天良咧就著啦呼。」啊chong5仔講，啊這是原因是安怎，師父較講予聽，講：「這前世你就是去予揲死，啊揲死伊無共你埋屍。啊你chong5仔這世，伊這號號做來欠你的債，今也得卜予你共毋知頭共摃死，這就是還債啊呼。前世因，後世果。啊共伊摃死，你猶擱會共掩埋，安呢就是猶擱有報答咧，安呢猶擱您猶擱較好咧，無要緊。」啊煞chong5仔這二个小沙彌呢，啊就較放心，chong5仔面紋就較開，呼，安呢師父就成歡喜。",
          "a tng2--khi3 lang5 teh cho3 phainn2 tai7-chi3 honnh, long2 u7 hit e5 bin7-heng5 honnh, bo5-seng5 chiu7 tioh8 lah. he su-hu7 khoann3 e7 chhut kong2: “ai-ia! lin2 nng7 e5 kin-a2-jit8 si7 an2-choann2 khah e7 tng2 lai5 chhiunn7 kong2 choe3 lang5 chhiunn7 kong2 he bin7-heng5 long2 bo5 khui, bo5-seng5.” an2-ni lah honnh. a chiu7 kong2 in he chiah8-chhai3-lang5 khah tit8 lah honnh, chiu7 chiau3-sit8 ka7 su-hu7 kong2 lah, kong2: “su-hu7 ah! goa2 kin-a2-jit8 chiu7 an2-choann2 an2-choann2, chiu7 kong3 si2 lang5.” an2-ni to7 tioh8 lah honnh. thau5-tu2-a2 teh kong2 keng-ke3 hit e5 kong2, tng2--khi3 i kong2, khioh chit8 tiau5 pau-hok8-kun, a2 i kong2 ka7 theh8 chinn5, ki5-sit8 si7 bo5 lah, houh, a chong5-a2 tiam3 hia5 giu2-giu2-lak8-lak8, chong5-a2 ka7 kong3 si2, ka7 su-hu7 chiau3-sit8 kong2 honnh. a kong2-kong2--e5 su-hu7 khah kong2: “hnn7, a che lin2 chiu7 iau2 koh u7 ka7 i tai5 si leh, lin2 iau2 koh u7, an2-ni iau2 koh u7 thian-liong5 leh to7 tioh8 lah honnh.” a chong5-a2 kong2, a che si7 goan5-in si7 an2-choann2, su-hu7 khah kong2 hou7 thiann, kong2: “che cheng5-si3 li2 chiu7-si7 khi3 hou7 tiap8 si2, a tiap8 si2 i bo5 ka7 li2 tai5 si. a li2 chong5-a2 chit si3, i chit ho7 ho7-cho3 lai5 khiam3 li2 e5 che3, chit-ma2 teh beh hou7 li2 ka7 m7 chai thau5 ka7 kong3 si2, che chiu7-si7 heng5-che3 ah honnh. cheng5-si3 in, au7-se3 ko2. a ka7 i kong3 si2, li2 iau2 koh e7 ka7 am tai5, an2-ni chiu7-si7 iau2 koh u7 po3-tap leh, an2-ni iau2 koh lin2 iau2 koh khah ho2--leh, bo5-iau3-kin2.” a soah chong5-a2 chit nng7 e5 sio2-sa-bi neh, a to7 khah hong3-sim, chong5-a2 bin7-hun5 to7 khah khui, houh, an2-ni su-hu7 chiu7 chiann5 hoann-hi2."
        ]
      ],
      "篇名": "前世因，後世果（一）"
    }
  ]
}
