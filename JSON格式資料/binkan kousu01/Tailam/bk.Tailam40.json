{
  "作者": "潘昭薇",
  "出版年": "2001",
  "出版者": "台南縣立文化中心",
  "文類": "民間故事",
  "書名": "台南縣民間文學集6—台南縣閩南語故事集（五）",
  "書寫系統": "漢羅",
  "資料": [
    {
      "段": [
        [
          "古早這个原呼，阮阿媽交遮的老前輩得講的意思是講，赤山龍湖巖彼个埤呼，彼个巖埤，浮一身佛祖起來啦。浮一身佛祖起來，啊今也遮的人攏去得卜共捧彼仙佛祖，捧無法，足重啊，啊人攏逐个用車安呢去得拎，得卜捒，捒起來啦。結果到尾啊五甲一个呼，駛彼彼牛車二輪e5，安呢去共捒咧就起來啦，啊變輕輕仔捒咧就起來，啊就是起來，彼身佛祖才用彼[立+在]佇咧赤山巖遐，逐个佇得拜。",
          "Kou2-cha2 chit e5 goan5 honnh, goan2 a-ma2 kiau chiah-e5 lau7 chian5-poe3 teh kong2 e5 i3-su3 si7 kong2, Chhiah-soann Liong5-ou5-giam5 hit e5 pi honnh, hit e5 Giam5-pi, phu5 chit8 sian Hut8-chou2 khi2--lai5 lah.  Phu5 chit8 sian Hut8-chou2 khi2--lai5, ah chim2-a2 chiah-e5 lang5 long2 khi3 tit-beh ka7 phang5 hit sian Hut8-chou2, phang5 bo5 hoat, chok tang7 ah, ah lang5 long2 tak8-e5 iong7-chhia an2-ne khi3 teh leng5, tit-beh sak , sak be7 khi2--lai5 lah.  Kiat-ko2 kau3 boe2 ah Ngou2-kah chit8 e5 honnh, sai2 he he gu5-chhia nng7-lian2--e5, an2-ne khi3 ka7 sak leh to7 khi2--lai5 lah, ah pian3 khin-khin-a2 sak leh to7 khi2--lai5, ah to7 si7 khi2--lai5, hit sian Hut8-chou2 chiah iong7 he chhai7 ti7 leh Chhiah-san-giam5 hia , tak8-e5 ti7 teh pai3."
        ],
        [
          "啊得拜，拜了後，今也人宋江陣，啥物陣得鬧熱，彼埕就狹狹啊哩，尾仔安呢，hoo2～，較大陣的宋江陣來，攏安呢有法度通好彼排會入就著，彼埕自然若像會向闊去，若像有一个龍穴啦。",
          "Ah teh pai3, pai3 liau2-au7, chim2-a2 lang5 Song3-kang-tin7, siann2-mih tin7 teh nau7-jiat8, he tiann5 to7 eh8-eh8 ah lih, boe2--a2 an2-ne, hou2～, khah toa7-tin7 e5 Song3-kang-tin7 lai5, long2 an2-ne u7 hoat-tou7 thang ho2 hit pai5 e7 jip8 to7 tioh8, he tiann5 chu7-jian5 na7 chhiunn7 e7 hiong3-khoah khi3, na2-chhiunn7 u7 chit8 e5 leng5-hiat lah."
        ],
        [
          "啊今也伊後壁呼，有一个龍後溝，彼个巖後溝，巖後溝彼有一條水溝，日本人就講：「啊！這著愛共挖予較深，做一个排水溝、大溝。」今也就倩遮的農務工去掘啦，掘掘咧起來，哇～，今仔日掘好明仔載卜[手+康]，如果天光去，攏土坉到平平啦，講：「啊這豈有法度？」一遍亦安呢，二遍亦安呢，ing5時掘，啊日時擱坉到平平。日本人想講無法度通好坉這个龍後溝呼，啊到尾仔用安呢，叫一个乞食，去遐睏，睏夢啦，講結果講，共掘著這个赤山龍湖巖，這个龍筋，啊這个龍筋今也這个龍子得哮，哮講：「卜安怎啦？啊這攏安呢一寡龍筋掘斷了了啊。」啊講今也講就彼龍母就講：「無要緊！伊千人掘，咱就萬人坉。看伊安若掘，咱就有法度共坉。」哇～，到尾仔彼乞食煞睏夢，睏睏咧，才來共日本人講，講日本人講：「安呢，啊這敢有啥物方法？」講著愛潑彼號銅針烏狗血，銅針烏狗血結果毋捌，講到尾仔講，共講銅針烏狗血就是，彼號生子了彼種血，彼種垃圾。啊掘了用彼彼ing5就攏共潑，共[手+復]彼，共潑潑咧，天光，彼个溝就攏無坉啊，用安呢，就有法度通[手+康]起來啊。",
          "Ah chim2-a2 i au7-piah honnh, u7 chit8 e5 Liong5-au7-kau , hit e5 Giam5-au7-kau, Giam5-au7-kau hia u7 chit8 tiau5 chui2-kau, Jit8-pun2 lang5 to7 kong2: “Ah! Che tioh8-ai3 ka7 ou2 hou7 khah chhim, cho3 chit8 e5 pai5-chui2-kau, toa7-kau.” Chim2-a2 to7 chhiann3 chiah-e5 long5-bu7 kang khi3 kut8--lah, kut8-kut8--leh khi2--lai5, oah～, kin-a2-jit8 kut8 ho2 bin5-a2-chai3 beh khong7, ju5-ko2 thinn-kng khi3, long2 thou5 thun7 kau3 pinn5-pinn5 lah, kong2: “Ah che kam2 u7 hoat-tou7?” Chit8 pian3 ia7 an2-ne, nng7 pian3 ia7 an2-ne, eng5-si5 kut8, ah jit8 si5 koh thun7 kau3 pinn5-pinn5.  Jit8-pun2 lang5 siunn7 kong2 bo5 hoat-tou7 thang ho2 thun7 chit e5 Liong5-au7-kau honnh, ah kau3 boe2--a2 iong7 an2-ne, kio3 chit8 e5 khit-chiah8 , khi3 hia khun3, khun3-bang7 lah, kong2 kiat-ko2 kong2, ka7 kut8 tioh8 chit e5 Chhiah-soann Liong5-ou5-giam5, chit e5 leng5-kin, ah chit e5 leng5-kin chim2-a2 chit e5 leng5-kiann2 teh hau2 , hau2 kong2: “Beh an2-noa2 lah?  Ah che long2 an2-ne chit8-koa2 leng5-kin kut8 tng7 liau2-liau2 ah.” Ah kong2 chim2-a2 kong2 to7 he liong5-bo2 to7 kong2: “Bo5 iau3-kin2! I chheng lang5 kut8, lan2 to7 ban7 lang5 thun7.  Khoann3 i an2-na2 kut8, lan2 to7 u7 hoat-tou7 ka7 thun7.” Oah～, kau3 boe2--a2 he khit-chiah8 soah khun3-bang7, khun3 khun3 leh, chiah lai5 ka7 Jit8-pun2 lang5 kong2, kong2 Jit8-pun2 lang5 kong2: “An2-ne, ah che kam2 u7 siann2-mih hong-hoat?” Kong2 tioh8-ai3 phoah hit-lo7 tang5-chiam ou-kau2-huih, tang5-chiam ou-kau2-huih kiat-ko2 in m7 bat , kong2 kau3 boe2--a2 kong2, ka7 kong2 tang5-chiam ou-kau2-huih to7 si7, hit-lo7 sinn-kiann2 liau2 hit chiong2 huih, hit chiong2 lah-sap .  Ah kut8 liau2 iong7 he he eng5 to7 long2 ka7 phoah, ka7 hiu3 he, ka7 phoah-phoah leh, thinn-kng, hit e5 kau to7 long2 bo5 thun7 ah, iong7 an2-ne, to7 u7 hoat-tou7 thang khong7--khi2-lai5 ah."
        ],
        [
          "啊今也呼，遮的老人講呼，安呢今仔這个龍湖巖呼，這足無簡單啦。足無簡單今也來了呼chong5仔安呢，遮的人chong5對這个赤山龍湖巖逐个足尊重，攏安呢得拜、得拜。拜到安呢尾仔呼，逐个，每一人見去，較鬧熱，二月十九佛祖生，彼人是有夠濟，大轎、呀宋江陣，較濟來，彼个埕若像自然會向闊。安呢來，hoo2～，這个龍湖巖呼，一直、一直發揮起來，chong5仔發展，chong5仔這个逐个攏去遐，安呢進香、進香，較遠e5來就人講二月十九以前佛祖生，就攏卜來刈火，啊攏著去遐刈火。所以這个龍湖巖才會用安呢，逐个hoo2～，古早人安呢到今逐个攏安呢共拜。",
          "Ah chim2-a2 honnh, chiah-e5 lau7-lang5 kong2 honnh, an2-ne chim2-a2 chit e5 Liong5-ou5-giam5 honnh, che chok bo5 kan2-tan lah.  Chok bo5 kan2-tan chim2-a2 lai5 liau2 honnh chong5-a2 an2-ne, chiah-e5 lang5 chong5 ui3 chit e5 Chhiah-soann Liong5-ou5-giam5 tak8-e5 chok chun-tiong7, long2 an2-ne teh pai3, teh pai3.  Pai3 kau3 an2-ne boe2--a2 honnh, tak8-e5, mui2 chit8 lang5 kian3 khi3, khah nau7-jiat8, ji7-goeh8 chap8-kau2 Hut8-chou2-sinn, he lang5 si7 u7-kau3 che7, toa7-kio7, iah Song3-kang-tin7, khah che7 lai5, hit e5 tiann5 na2-chhiunn7 chu7-jian5 e7 hiong3-khoah.  An2-ne lai5, hou2～, chit e5 Liong5-ou5-giam5 honnh, it-tit8, it-tit8 hoat-hui--khi2-lai5, chong5-a2 hoat-tian2, chong5-a2 chit e5 tak8-e5 long2 khi3 hia, an2-ne chin3-hiunn, chin3-hiunn, khah hng7--e5 lai5 to7 lang5 kong2 ji7-goeh8 chap8-kau2 i2-cheng5 Hut8-chou2-sinn, to7 long2 beh lai5 koah-hoe2, ah long2 tioh8 khi3 hia koah-hoe2.  Sou2-i2 chit e5 Liong5-ou5-giam5 chiah e7 iong7 an2-ne, tak8-e5 hou2～, kou2-cha2 lang5 an2-ne kau3 tann tak8-e5 long2 an2-ne ka7 pai3."
        ],
        [
          "啊日本時代得大爆擊的時，講今也別位安呢炸彈掃射，安呢掞掞爛爛，啊干仔這个六甲鄉、官田鄉這方面安呢，除非酒精工場有予掃著、挵著爾，啊賸e5遮呼，共看，講彼掃射卜掞炸彈哦，講亦有像彼囝仔，像彼囝仔安呢，縖一个紅肚綰，講得承炸彈，結果落來的炸彈，講攏無爆炸。啊就是佇遮得講，hoo2～，安呢咱遮的龍湖巖，實在佛祖有夠興，就是原就是安呢來啦。安呢來，啊咱做囝仔就安呢共聽，聽彼阿媽講e5，老前輩住遐講，啊講這予阮聽。",
          "Ah Jit8-pun2 si5-tai7 teh toa7 pok8-kek e5 si5, kong2 chim2-a2 pat8 ui7 an2-ne cha3-toann5 sau3-sia7, an2-ne tan3-tan3 noa7-noa7, ah kan-a2 chit e5 Lak8-kah-hiong, Koann-tian5-hiong chit hong-bin7 an2-ne, ti5-hui chiu2-cheng kang-tiunn5 u7 hou7 sau3--tioh8, long3--tioh8 nia5 , ah chhun--e5 chia honnh, ka7 khoann3, kong2 he sau3-sia7 beh tan3 cha3-toann5 ouh, kong2 ia7 u7 chhiunn7 he gin2-a2 , chhiunn7 he gin2-a2 an2-ne, ha5 chit8 e5 ang5-tou2-koann , kong2 teh sin5 cha3-toann5, kiat-ko2 loh8--lai5 e5 cha3-toann5, kong2 long2 bo5 pok8-cha3.  Ah to7 si7 ti7 chia teh kong2, hou2～, an2-ne lan2 chiah-e5 Liong5-ou5-giam5, sit8-chai7 Hut8-chou2 u7-kau3 heng, to7 si7 goan5 to7 si7 an2-ne lai5 lah.  An2-ne lai5, ah lan2 cho3 gin2-a2 to7 an2-ne ka7 thiann, thiann he a-ma2 kong2 e5, lau7 chian5-poe3 toa3 hia kong2, ah kong2 che hou7 goan2 thiann."
        ]
      ],
      "篇名": "赤山龍湖巖"
    }
  ]
}
