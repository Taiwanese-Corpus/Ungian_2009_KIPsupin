{
  "作者": "林萬生",
  "出版年": "2000",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "今也咱來講一个較早有一个員外。這个員外呼，伊卜做生日，啊有三个子婿。啊好額人得做生日子婿攏會提成濟物件，來得卜共 丈人做生日安呢。今也了後，彼下晝就佇遐坐，坐得卜食中晝的時呼，彼有、像講卜偎去、卜挾彼个物件呼，咱著愛講彼个四句。講彼个四句呼，彼个大漢e5，就出一盤仔土豆，彼个大漢e5就用箸 lue5共挾一粒，講：「閹雞啄水米。」今也換彼个第二e5，就手雙手五支掌頭仔偎去就共歸个到彼个盤仔就共搦一搦起來講：「啊五虎下山。」今也彼个第三子婿想想咧講，歸盤仔攏共捧來到伊的碗講：「啊四山落雨歸大海啊。」",
          "chit-ma2 lan2 lai5 kong2 chit8 e5 khah cha2 u7 chit8 e5 oan5-goe7. chit e5 oan5-goe7 honnh, i beh choe3 sinn-jit8, a u7 sann e5 kiann2-sai3. a ho2-giah8-lang5 teh cho3 senn-jit8 kiann2-sai3 long2 e7 theh8 chiann5 che7 mih8-kiann7, lai5 teh beh ka7 in tiunn7-lang5 choe3 sinn-jit8 an2-ni. chit-ma2 liau2-au7, hit e7-tau3 chiu7 ti7 hia che7, che7 teh beh chiah8 tiong-tau3 e5 si5 honnh, in he u7, chhiunn7 kong2 beh oa2--khi3, beh ngeh hit e5 mih8-kiann7 honnh, lan2 tioh8 ai3 kong2 hit e5 si3 ku3. kong2 hit e5 si3 ku3 honnh, hit e5 toa7-han3--e5, in chiu7 chhut chit8-poann5-a2 thou5-tau7, hit e5 toa7-han3--e5 to7 iong7 ti7 loh8 khi3 ka7 ngeh chit8 liap8, kong2: “iam-ke tok sui2 bi2.” chit-ma2 oann7 hit e5 te7-ji7--e5, to7 chhiu2 siang-chhiu2 gou7 ki cheng2-thau5-a2 oa2--khi3 chiu7 ka7 kui e5 kau3 hit e5 poann5-a2 chiu7 ka7 lak8 chit8 lak8 khi2 lai5 kong2: “a gou7 hou2 ha7-san.” chit-ma2 hit e5 te7-sann kiann2-sai3 siunn7-siunn7 leh kong2, kui poann5-a2 long2 ka7 phang5 lai5 kau3 i e5 oann2 kong2: “a si3 soann loh8-hou7 kui toa7-hai2 ah.”"
        ],
        [
          "啊今也了後，就佇遐得食，啊今也彼逐个攏有講一个詩毋，了後，這个丈人就問彼个大漢子婿講：「啊你做了事業做了好抑[禾+黑]安呢？」「成好！」今也這个大漢子婿伊講：「我是做布做了uan5-a2趁成濟。」換彼个第二子婿講：「啊第二e5，啊你做了？」伊講伊做雜穀，uan5-a2有趁寡。彼个第三子chong5仔煞恬恬，這个丈人講：「啊你毋無半步？」這个第三子婿講：「我做賊尚[敖^力]啦！」啊今也這个丈人講：「抑無，您丈人爸就好額人，看你愛卜偷、卜提啥？」今也這个第三子婿呼，佇彼个人大廳呼，古早彼號咱的農業社會彼大廳看按彼个埕尾仔出去，縛一隻羊牨佇遐，這个第三子婿就共講：「我共你牽彼隻羊牨。」講卜共偷牽彼隻羊牨仔。這个丈人講：「啊我擱三年你麼無才調通共我牽彼隻。」這个子婿講：「毋免！一年就好！」啊伊講：「啊毋免！彼號擱五年你就無才調。」啊伊講：「毋免！一個月！」啊伊講：「猶擱十年你就無法度。」伊講：「三日就好，三日暗。」這个子婿講三日暗就卜共偷牽彼隻羊牨安呢。伊就做賊足[敖^力]麼。",
          "a chit-ma2 liau2-au7, chiu7 ti7 hia5 teh chiah8, a chit-ma2 in he tak8 e5 long2 u7 kong2 chit8 e5 si m7, liau2-au7, in chit e5 tiunn7-lang5 chiu7 mng7 hit e5 toa7-han3 kiann2-sai3 kong2: “a li2 cho3 liau2 su7-giap8 cho3 liau2 ho2 a2 bai2 an2-ni?”  “chiann5 ho2!” in chit-ma2 in chit e5 toa7-han3 kiann2-sai3 i kong2: “goa2 si7 choe3 pou3 cho3 liau2 oan5-a2 than3 chiann5 che7.” oann7 hit e5 te7-ji7 kiann2-sai3 kong2: “a te7-ji7--e5, a li2 cho3 liau2?” i kong2 i choe3 chap8-kok, oan5-a2 u7 than3 koa2. hit e5 te7-sann kiann2 chong5-a2 soah tiam7-tiam7, in chit e5 tiunn7-lang5 kong2: “a li2 m7 bo5-poann3-pou7?” in chit e5 te7-sann kiann2-sai3 kong2: “goa2 choe3 chhat8 siang7 gau5 lah!” a chit-ma2 in chit e5 tiunn7-lang5 kong2: “a2 bo5, lin2 tiunn7-lang5-pa5 chiu7 ho2-giah8-lang5, khoann3 li2 ai3 beh thau, beh theh8 siann2? ' chit-ma2 in chit e5 te7-sann kiann2-sai3 honnh, ti7 hit e5 lang5 toa7-thiann honnh, kou2-cha2 hit ho7 lan2 e5 long5-giap8 sia7-hoe7 he toa7-thiann khoann3 an3 hit e5 tiann5 boe2--a2 chhut--khi3, pak8 chit8 chiah iunn5-kang ti7 hia, in chit e5 te7-sann kiann2-sai3 chiu7 ka7 kong2: “goa2 ka7 li2 khan hit chiah iunn5-kang.” kong2 beh ka7 thau khan hit chiah iunn5-kang-a2. in chit e5 tiunn7-lang5 kong2: “a goa2 koh sann ni5 li2 ma7 bo5 chai5-tiau7 thang ka7 goa2 khan hit chiah.” in chit e5 kiann2-sai3 kong2: “m7 bian2! chit8 ni5 to7 ho2!” a i kong2: “a m7 bian2! hit ho7 koh gou7 ni5 li2 chiu7 bo5 chai5-tiau7.” a i kong2: “m7 bian2! chit8 ko3 goeh8!” a i kong2: “ ah koh chap8 ni5 li2 chiu7 bo5 hoat-tou7.” i kong2: “sann jit8 chiu7 ho2, sann jit8 am3.” in chit e5 kiann2-sai3 kong2 sann jit8 am3 chiu7 beh ka7 thau khan hit chiah iunn5-kang an2-ni. i chiu7 choe3 chhat8 chiok gau5 mah."
        ],
        [
          "了後真正三日暗，頭一暗伊就，伊問看伊卜安若卜來共偷牽彼隻羊牨，是卜安若偷牽？伊講伊卜拍鑼仔鼓仔安呢。頭一暗伊就uan5-a2拍鑼仔鼓仔來彼个丈人彼頭前壁共踅踅咧就轉去。第二暗伊就un5 a2擱再來共講，來到半路，un5 a2彼鑼仔鼓仔摃來到半路，伊就擱轉去。今也第三暗伊就uan5-a2就hin厝共摃幾聲，啊合載一寡咱彼古早彼豆仔彼款彼呼，彼圓豆彼共對厝頂就共敥予pi7-piak8叫予遐當作得落雨。啊伊今也伊彼去予舞三暝三日，舞一下就歸个逐个人攏[疒@善]啊，攏足愛睏啊。今也伊想講：「啊既得落雨啊，我看彼臭彈啦，彼來啊啦，著睏啊。」睏今也伊彼暝伊就來就真正彼隻羊牨仔就共牽落刣啊。刣呼，今也彼領羊皮呼，伊就共囥佇彼个樓梯踏層裏；啊這个羊目睭呼，共囥佇竈孔；啊彼个羊頭呼，共囥佇彼竈孔彼个竈彼个門口。因為較早農業社會有彼个竈，今也攏瓦斯，較早攏竈彼。啊今也這个羊肚就去共下彼个新婦的身邊裏啦呼；啊合彼二粒羊[尸+粦]核，較去共縛落丈人彼个嘴鬚啦；啊彼个羊耳仔呼，較去共下彼个紅架頂的聖[片+不]。",
          "liau2-au7 chin-chiann3 sann jit8 am3, thau5 chit8 am3 i chiu7, i mng7 khoann3 i beh an2-choann2 beh lai5 ka7 thau khan hit chiah iunn5-kang, si7 beh an2-choann2 thau khan? i kong2 i beh phah lo5-a2 kou2-a2 an2-ni. thau5 chit8 am3 i chiu7 oan5-a2 phah lo5-a2 kou2-a2 lai5 in hit e5 tiunn7-lang5 hit thau5-cheng5 piah ka7 seh8-seh8 leh to7 tng2--khi3. te7-ji7 am3 i chiu7 un5-a2 koh chai3 lai5 ka7 kong2, lai5 kau3 poann3-lou7, un5-a2 he lo5-a2 kou2-a2 kong3 lai5 kau3 poann3-lou7, i chiu7 koh tng2--khi3. chit-ma2 te7-sann am3 i chiu7 oan5-a2 to7 hin chhu3 ka7 kong3 kui2 siann, a kap chai3 chit8 koa2 lan2 he kou2-cha2 he tau7-a2 hit khoan2 he honnh, he inn5-tau7 he ka7 tui3 chhu3-teng2 chiu7 ka7 ia7 hou7 pi7-piak8 kio3 hou7 in hia tong3-cho3 teh loh8-hou7. a i chit-ma2 i he khi3 hou7 bu2 sann me5 sann jit8, bu2 chit8-e7 chiu7 kui e5 tak8 e5 lang5 long2 sian7 ah, long2 chiok ai3-khun3 ah. chit-ma2 i siunn7 kong2: “a kah teh loh8-hou7 ah, goa2 khoann3 he chhau3-toann7 lah, he be7 lai5 ah lah, tioh8 khun3 ah.” khun3 chit-ma2 i hit mi5 i chiu7 lai5 chiu7 chin-chiann3 hit chiah iunn5-kang-a2 to7 ka7 khan loh8 thai5 ah. thai5 honnh, chit-ma2 hit nia2 iunn5-phe5 honnh, i chiu7 ka7 khng3 ti7 hit e5 lau5-thui tah8 chan5--nih; a chit e5 iunn5 bak8-chiu honnh, ka7 khng3 ti7 chau3-khang; a hit e5 iunn5-thau5 honnh, ka7 khng3 ti7 he chau3-khang hit e5 chau3 hit e5 mng5-khau2. in-ui7 khah cha2 long5-giap8 sia7-hoe7 u7 hit e5 chau3, chit-ma2 long2 ga-su, khah cha2 long2 chau3 he. a chit-ma2 chit e5 iunn5-tou7 chiu7 khi3 ka7 he7 in hit e5 sim-pu7 e5 sin-pinn--nih lah honnh; a kap hit nng7 liap8 iunn5 lan7-hut8, khah khi3 ka7 pak8 loh8 in tiunn7-lang5 hit e5 chhui3-chhiu lah; a hit e5 iunn5 hinn7-a2 honnh, khah khi3 ka7 he7 hit e5 ang5-ke3-teng2 e5 hionn7-poe."
        ],
        [
          "啊了後，今也這个大家、這个丈姆摸著彼个新婦，啊摸著彼个羊肚，當做新婦得生子。了後，今也就得卜去焚火，就較早農業社會伊彼竈孔一下撓，撓著彼羊目睭呼，一下反射，有彼光線出來。啊今也若擱再共撓過，啊彼个火灰共蓋咧，彼个就擱無啊，無光啊。啊七撓八撓，撓到傷久一下[疒@忝]，煞頓落彼个、彼个…伊當做彼个羊頭是一條椅仔，chong5落去頓落去彼條椅仔，彼个羊頭坐，坐一下去予閃著咱的尻川遐，今也伊就開始哀，講：「哎喲，老e5啊！卜來咧！」啊今也彼个老翁聽著講老某得叫，就趕緊摒落來。摒落來伊踏著這个樓梯呼，踏著這个羊皮一睏頓落來到樓腳。頓落來到樓腳呼，伊今也彼个…較摸著伊彼个嘴鬚有彼二粒羊[尸+粦]核，伊講，伊是叫：「老e5啊，卜來！」伊講，伊亦叫：「老e5啊，卜來咧！我[尸+粦]核走按嘴出來啊咧！」",
          "a liau2-au7, chit-ma2 in chite5 tai7-ke, in chit e5 tiunn7-m2 bong tioh8 in hit e5 sim-pu7, a bong tioh8 hit e5 iunn5-tou7, tong3-cho3 in sim-pu7 teh sinn kiann2. liau2-au7, chit-ma2 to7 teh beh khi3 hiann5-he2, in to7 khah cha2 long5-giap8 sia7-hoe7 i he chau3-khang chit8-e7 la7, lau2 tioh8 he iunn5 bak8-chiu honnh, chit8-e7 hoan2-sia7, u7 he kng-soann3 chhut--lai5. a chit-ma2 na7 koh chai3 ka7 la7 koe3, a hit e5 he2-hu ka7 kham3--leh, hit e5 chiu7 koh bo5 ah, bo5 kng ah. a chhit la7 peh la7, la7-kah siunn ku2 chit8-e7 thiam2, soah tng3 loh8 hit e5, hit e5… i tong3-cho3 hit e5 iunn5-thau5 si7 chit8 tiau5 i2-a2, chong5--loh8-khi3 tng3 loh8 khi3 hit tiau5 i2-a2, hit e5 iunn5-thau5 che7, che7 chit8-e7 khi3 hou7 siam2 tioh8 lan2 e5 kha-chhng hia, chit-ma2 i chiu7 khai-si2 ai, kong2: “ai-ioh, lau7--e5 ah! beh lai5 leh!” a chit-ma2 in hit e5 lau7-ang thiann tioh8 kong2 in lau2-bou2 teh kio3, chiu7 koann2-kin2 piann3--loh8-lai5. piann3--loh8-lai5 i tah8 tioh8 chit e5 lau5-thui honnh, tah8 tioh8 chit e5 iunn5-phe5 chit8-khun3 tng3 loh8 lai5 kau3 lau5-kha. tng3 loh8 lai5 kau3 lau5-kha honnh, i chit-ma2 hit e5…khah bong tioh8 i hit e5 chhui3-chhiu u7 hit nng7 liap8 iunn5 lan7-hut8, i kong2, i si7 kio3: “lau7--e5-a, beh lai5!” i kong2, i ia7 kio3: “lau7--e5-a, beh lai5 leh! goa2 lan7-hut8 chau2 an3 chhui3 chhut--lai5 ah leh!”"
        ]
      ],
      "篇名": "賊子婿"
    }
  ]
}
