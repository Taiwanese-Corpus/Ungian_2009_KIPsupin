{
  "作者": "李清標",
  "出版年": "2000",
  "出版者": "台南縣立文化中心",
  "文類": "民間故事",
  "書名": "台南縣民間文學集3—台南縣閩南語故事集（二）",
  "書寫系統": "漢羅",
  "資料": [
    {
      "段": [
        [
          "我來講這个歸仁鄉呼，啊這个武東，呼，這个童子軍廟。這个故事是較早一个囝仔，含這个頭家住，佇遐牽牛。啊去到彼个搭，雨落足大，啊一个窟仔走落去宓，啊就沃著。Hoo2～，啊轉去講，一段時間真久啊，差不多亦過往，得卜往生的時，就共彼頭家交待，講：「我往生，愛共我埋佇彼搭，愛一斗蔴，一斗豆，共埋落。」呼，啊今也頭家，彼个囝仔做人就亦成乖巧，照伊彼共做，呼，啊共埋佇遐。",
          "Goa2 lai5 kong2 che e5 Kui-jin5 hiong honnh, ah chit e5 Bu2-tong, honnh, chit e5 tong5-chu2-kun-bio7.  Chit e5 kou3-su7 si7 khah-cha2 chit8 e5 gin2-a2, kam5 chit e5 thau5-ke toa3, ti7 hia khan-gu5.  Ah khi3 kau3 hit e5 tah, hou7 loh8 chok toa7, ah chit8 e5 khut-a2 chau2 loh8 khi3 bih, ah to7 be7 ak--tioh8.  Hou2～, ah tng2 khi3 kong2, chit8 toann7 si5-kan chin ku2 ah, chha-put-to ia7 koe3 ong2, tit-beh ong2-seng e5 si5, to7 ka7 he thau5-ke kau-tai3, kong2: “Goa2 ong2-seng, ai3 ka7 goa2 tai5 ti7 hit-tah, ai3 chit8 tau2 moa5, chit8 tau2 tau7, ka7 tai5 loh8.” Honnh, ah chim2-a2 thau5-ke, hit e5 gin2-a2 cho3 lang5 to7 ia7 chiann5 koai-kha2, chiau3 i he ka7 cho3, honnh, ah ka7 tai5 ti7 hia."
        ],
        [
          "到有一段時間呢，一下昏，這一葩紅火，啊一葩青火，啊住遐鬥法，啊捽來捽去，得鬥法。就是彼个咱上帝公，看這个囝仔撞入來，驚去予得去，住佇遐得鬥法，較變做一个老人，來問厝邊啊，講：「你住遮敢捌看著這个啥物奇曲事啊？」講：「捌啊！Hoo2～，日頭暗啊一葩青e5，一葩紅e5遐鬥法，直直捽直直捽。」講：「安呢呼，你來號做鬥陣喝計，呼，伊若得鬥法得捽，你共喝『殺』，安呢就好。」Hoo2～，這个主人chong5仔聽這个老人的嘴，到一日真正去鬥喝計，啊ing5昏舉彼一葩紅火，一葩青火，啊鬥法來捽去，安呢：「殺！」Chong5仔彼个囝仔煞鬥輸，到chong5仔彼號煞鬥輸，上帝公煞鬥贏。",
          "Kau3 u7 chit8 toann7 si5-kan neh, chit8 e7-hng, che chit8 pha ang5-hoe2, ah chit8 pha chhenn-hoe2, ah toa3 hia tau3-hoat, ah sut lai5 sut khi3, teh tau3-hoat.  To7 si7 hit e5 lan2 Siong7-te3-kong, khoann3 chit e5 gin2-a2 chong5--jip8-lai5, kiann khi3 hou7 teh khi3, toa3 ti7 hia teh tau3-hoat, khah pian3-cho3 chit8 e5 lau7-lang5, lai5 mng7 chhu3-pinn ah, kong2: “Li2 toa3 chia kam2 bat khoann3 tioh8 chit e5 siann2-mih khi-khiau-su7 ah?”  Kong2: “Bat ah! Hou2～, jit8 thau5-am3 ah chit8 pha chhenn--e5, chit8 pha ang5--e5 ti7 hia tau3-hoat, tit8-tit8 sut tit8-tit8 sut.”  Kong2: “an2-ne honnh, li2 lai5 ho7-cho3 tau3-tin7 hoah-ke3, honnh, i na7 teh tau3-hoat teh sut, li2 ka7 hoah `sat', an2-ne to7 ho2.”  Hou2～, chit e5 chu2-lang5 chong5-a2 thiann chit e5 lau7-lang5 e5 chhui3, kau3 chit8 jit8 chin-chiann3 khi3 tau3 hoah-ke3, ah eng5-hng giah8 he chit8 pha ang5-hoe2, chit8 pha chhenn-hoe2, ah tau3-hoat lai5 sut khi3, an2-ne: “Sat!” Chong5-a2 hit e5 gin2-a2 soah tau3 su, kau3 chong5-a2 hit-lo7 soah tau3 su, Siong7-te3-kong soah tau3 iann5."
        ],
        [
          "尾手，上帝公共起廟起起咧佇彼搭，共想讓這囝仔，來共起一塊予這囝仔住呼，予伊有一个安呢童子軍廟，這原因是安呢來e5",
          "Boe2-chhiu2, Siong7-te3-kong ka7 khi2 bio7 khi2-khi2--leh ti7 hit-tah, ka7 siunn7 niu7 che gin2-a2, lai5 ka7 khi2 chit8 te3 hou7 che gin2-a2 toa3 honnh, hou7 i u7 chit8 e5 an2-ne tong5-chu2-kun-bio7, che goan5-in si7 an2-ne lai5--e5."
        ]
      ],
      "篇名": "童子軍廟的傳說"
    }
  ]
}
