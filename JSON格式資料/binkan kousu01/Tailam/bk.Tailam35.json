{
  "作者": "許滄淵",
  "出版年": "2001",
  "出版者": "台南縣立文化中心",
  "文類": "民間故事",
  "書名": "台南縣民間文學集5—台南縣閩南語故事集（四）",
  "書寫系統": "漢羅",
  "資料": [
    {
      "段": [
        [
          "（一）人講大目降媽祖宮，啊這个大目降媽祖宮就是講有大目降，就有一个天上聖母，號做「大目降媽」。啊這个天上聖母是全省攏有的這个供奉的神明，但是新化的這个大目降媽有較特色，因為新化有一个八卦蜘蛛穴地的這个典故。新化佇按玉井、按新市、按關廟、按台南，擱再按大灣，啊阮遮一个北勢，啊彼號號做這个知義，遮有攏總崙頂遮有六个路入來佇新化。啊今也彼个六个…這个、這个八里的這个中間，有八條大線，形成是一个八卦，這个八卦的中心，佇新化鎮農會，彼个現有的這个新化分會的彼个舊農會底，彼是一个八卦的中心點。那麼八卦的中心呢，正當彼陣抵仔咱的新化媽抵仔住佇彼个八卦中央的中央、的中心。今也這个中心呢，按台南來亦是上懸，卜落新市亦上懸，卜往關廟亦是上懸，抵仔干若這个中心的內底啊，有較懸，所以形成號做八卦。",
          "（It）Lang5 kong2 Toa7-bak8-kang3 Ma2-chou2-keng , ah che e5 Toa7-bak8-kang3 Ma2-chou2-keng to7 si7 kong2 u7 Toa7-bak8-kang3, to7 u7 chit8 e5 Thian-siong7 Seng3-bio2, ho7-cho3 “Toa7-bak8-kang3 ma2”.  Ah chit e5 Thian-siong7 Seng3-bio2 si7 choan5 seng2 long2 u7-e5 chit e5 kiong-hong7 e5 sin5-beng5, tan7-si7 Sin-hoa3 e5 chit e5 Toa7-bak8-kang3 ma2 u7 khah tek8-sek, in-ui7 Sin-hoa3 u7 chit8 e5 pat-koa3 ti-tu hiat te7 e5 chit e5 tian2-kou3.  Sin-hoa3 ti7 an3 Giok8-chenn2, an3 Sin-chhi7, an3 Koan-bio7, an3 Tai5-lam5, koh-chai3 an3 Toa7-oan, ah goan2 chia chit8 e5 Pak-si3, ah hit-lo7 ho7-cho3 chit e5 chai-gi7, chia u7 long2-chong2 lun-teng2 chia u7 lak8 e5 lou7 jip8 lai5 ti7 Sin-hoa3.  Ah chim2-a2 hit e5 lak8 e5…chit e5, chit e5 peh li2 e5 chit e5 tiong-kan, u7 peh tiau5 toa7-soann3, heng5-seng5 si7 chit8 e5 pat-koa3, chit e5 pat-koa3 e5 tiong-sim, ti7 Sin-hoa3 tin3 long5-hoe7, hit e5 hian7 u7-e5 chit e5 Sin-hoa3 pun e7 e5 hit e5 ku7 long5-hoe7 te2, he si7 chit8 e5 pat-koa3 e5 tiong-sim tiam2.  那麼 pat-koa3 e5 tiong-sim neh, 正當hit-chun7 tu2-a2 lan2 e5 Sin-hoa3 ma2 tu2-a2 toa3 ti7 hit e5 pat-koa3 tiong-ng e5 tiong-ng, e5 tiong-sim .  Chim2-a2 chit e5 tiong-sim neh, an3 Tai5-lam5 lai5 ia7 si7 chiunn7 koan5 , beh--loh8 Sin-chhi7 ia7 chiunn7 koan5, beh ong2 Koan-bio7 ia7 si7 chiunn7 koan5, tu2-a2 kan-na7 chit e5 tiong-sim e5 lai7-te2 ah, u7 khah koan5, sou2-i2 heng5-seng5 ho7-cho3 pat-koa3."
        ],
        [
          "那麼八卦，人講這个動物，這个昆蟲就是一款號做蜘蛛。啊蜘蛛伊攏會牽絲啊，所以若佇咱的厝內面呢，攏總有一个蜘蛛，若像八卦安呢相像，著毋著？伊安呢做起來就含八卦攏相像，一模一樣。啊因為安呢咱這个世俗人，卜過年過節啊，就咱的內面，埕頭埕尾，摒掃掃咧，比較較清氣。啊所以因為安呢，咱的這个過年，就是講我今年舊運了卜接新運，呼，舊錢囥咧卜擱趁新錢入來，就有彼个意義，呼，啊所以咱才著內面摒予清氣，求講新年度的新氣象、新好運。然後才講這个蜘蛛啊，不時若無共經這个絲予起來啊，伊會作怪，會變精，會咬遮的地方的遮的較有彼號好的物件吸收去。另外，伊亦會共人作怪，一寡婦女啊，伊攏安呢，不務正業，呼，安呢像講安呢較、較、講較粗e5講安呢正經的頭路毋做，攏食飽去人兜坐，呼，這个家毋顧，攏安呢變做彼个習俗。所以無法度的情形下，每年節的這个正月起啊，才查某攏無得作穡的時啊，閒閒攏無代誌做，伊毋住咧厝安呢陣守啦，攏是安呢做一个無良家的婦女啊，安呢，無守婦道的意思啊。呼，我佇遮對遮的查某人得講啊，表示較歹勢，毋過彼是一个習俗的傳說。",
          "Na2-mouh pat-koa3, lang5 kong2 chit e5 tong7-but8, chit e5 khun-thang5 to7 si7 chit8 khoan2 ho7-cho3 ti-tu .  Ah ti-tu i long2 e7 khan-si ah, sou2-i2 na7 ti7 lan2 e5 chhu3 lai7-bin7 neh, long2-chong2 u7 chit8 e5 ti-tu, na2-chhiunn7 pat-koa3 an2-ne sio-siang7, tioh8 m7 tioh8? I an2-ne cho3--khi2-lai5 to7 kam5 pat-koa3 long2 sio-siang7, it-bou5 it-iunn7.  Ah in-ui7 an2-ne lan2 chit e5 se3-siok8 lang5, beh koe3-ni5 koe3-cheh ah, to7 lan2 e5 lai7-bin7, tiann5-thau5 tiann5 boe2, piann3 sau3-sau3--leh, pi2-kau3 khah chheng-khi3.  Ah sou2-i2 in-ui7 an2-ne, lan2 e5 chit e5 koe3 ni5, to7 si7 kong2 goa2 kin-ni5 ku7-un7 liau2 beh chiap sin-un7, honnh, ku7-chinn5 khng3 leh beh koh than3 sin-chinn5 jip8--lai5, to7 u7 hit e5 i3-gi7, honnh, ah sou2-i2 lan2 chiah tioh8 lai7-bin7 piann3 hou7 chheng-khi3, kiu5 kong2 sin ni5-tou7 e5 sin khi3-siong7, sin ho2-un7.  Jian5-au7 chiah kong2 chit e5 ti-tu ah, put-si5 na7 bo5 ka7 kinn chit e5 si hou7 khi2--lai5 ah, i e7 chok-koai3, e7 pian3-chiann, e7 ka7 chiah-e5 te7-hng e5 chiah-e5 khah u7 hit-lo7 ho2 e5 mih8-kiann7 khip-siu khi3.  Leng7-goa7, i ia7 e7 ka7 lang5 chok-koai3, chit8-koa2 hu7-lu2 ah, i long2 an2-ne, put-bu7 cheng3-giap8, honnh, an2-ne chhiunn7 kong2 an2-ne khah, khah, kong2 khah chhou--e5 kong2 an2-ne cheng3-keng e5 thau5 lou7 m7 cho3, long2 chiah8 pa2 khi3 lang5 tau che7, honnh, chit e5 ke m7 kou3, long2 an2-ne pian3-cho3 hit e5 sip8-siok8.  Sou2-i2 bo5 hoat-tou7 e5 cheng5-heng5 ke7, mui2 ni5-cheh e5 chit e5 chiann-goeh8 khi2 ah, chiah cha-bou2 long2 bo5 teh choh-sit e5 si5 ah, eng5-eng5 long2 bo5 tai7-chi3 cho3, i m7 toa3 leh chhu3 an2-ne tin7-siu2 lah, long2 si7 an2-ne cho3 chit8 e5 bo5 liong5-ka e5 hu7-lu2 ah, an2-ne, bo5 siu2 hu7-to7 e5 i3-su3 ah.  Honnh, goa2 ti7 chia ui3 chiah-e5 cha-bou2-lang5 teh kong2 ah, piau2-si7 khah phainn2-se3, m7 koe3 he si7 chit8 e5 sip8-siok8 e5 thoan5-soat."
        ],
        [
          "所以無法度，咱的這个天上聖母啊，若像講：「Hm2～！啊這無除使啊。」所以才發動所有遮的各廟的遮的長老啊，招呼遮的神明遮的同事，呼，來鬥相共講，叫遮的信眾落遊街啊、遊境啊，呼，來將彼个遐的妖魔啊，來共除掉。啊這卜除掉啊，你共講借用人的彼號合神的力，有彼个氣啊，旺盛，啊遐的邪氣會減。但是阮這个古早的這个傳說就是講，古早無燈火，呼，攏總點油燈爾，啊日人時，農家人就去做工，做穡啊，呼，啊講這卜休閒的機會較少啊，干仔有正月，逐个安呢集中安呢停睏。啊所以講安呢無來利用正月十五，就來共遊境，啊放伴遊，呼，這个角頭像講今仔日遊佗一个角，明仔載遊佗一个角，所以輪流遊。啊白天啊，你擱作穡啊，做工課安呢共款啊，呼，著愛用暗時仔來遊啊，較浪費時間啊。但是，暗時仔無火啊，所以著愛舉彼號火把，舉火把啊，安呢表示講會看路啊，會當安呢彼个光啦，較去行按溝仔。較早亦無點仔膠，亦無水泥路，攏是彼个土e5啊，啊若毋是就石頭啊，所以驚啊踢著，所以卜用彼个火把來舉。用彼个火把的意義啊，有二个用意，就二个用意就是講：一方面照光，一方面共頂懸彼个蜘蛛絲共燒掉，hoo2～燒起來脚就勼去啊，就死啊。所以今年度就安呢來，伊彼个地方就平靜，無代誌啊。著毋著？無發生啥物任何代誌啊，所以安呢一年的這个習俗，安呢流傳到今也已經幾百年的歷史。新化有一个典故就是十八嬈，啊是安若呔有十八嬈？就是我抵即得講這个傷閒的時間，呼，啊遮的婦人人不務正業，人講：「你嬈到擋擋獪稠爾！」所以才共彼號做「十八嬈」。啊所以經過咱這个媽祖的這个顯赫，啊才開始一年比一年就無擱發生，遐的查某就安呢變成真單純，無擱會去放蕩，擱去偷情，安呢到這陣沿續的這个習俗，是這个大目降的這个八卦蜘蛛的這个吉穴。",
          "Sou2-i2 bo5 hoat-tou7, lan2 e5 chit e5 Thian-siong7 Seng3-bio2 ah, na2-chhiunn7 kong2: “Hm2～! Ah che bo5 tu5 be7-sai2 ah.” Sou2-i2 chiah hoat tang7 sou2-u7 chiah-e5 kok bio7 e5 chiah-e5 tiong2-lo2 ah, chio-hou chiah-e5 sin5-beng5 chiah-e5 tong5-su7, honnh, lai5 tau3-sann-kang7 kong2, kio3 chiah-e5 sin3-chiong3 loh8 iu5-ke ah, iu5-keng2 ah, honnh, lai5 chiong hit e5 hia e5 iau-mou5 ah, lai5 ka7 tu5-tiau7.  Ah che beh tu5-tiau7 ah, li2 ka7 kong2 chioh iong7 lang5 e5 hit-lo7 kah sin5 e5 lat8, u7 hit e5 khi3 ah, ong7-seng7, ah hia e5 sia5-khi3 e7 kiam2.  Tan7-si7 goan2 chit e5 kou2-cha2 e5 chit e5 thoan5-soat to7 si7 kong2, kou2-cha2 bo5 teng-hoe2, honnh, long2-chong2 tiam2 iu5-teng nia5 , ah Jit8-jin5 si5 , long5-ka lang5 to7 khi3 cho3-kang, choh-sit ah, honnh, ah kong2 che beh休閒e5 ki-hoe7 khah chio2 ah, kan-a2 u7 chiann-goeh8, tak8-e5 an2-ne chip8-tiong an2-ne theng5 khun3.  Ah sou2-i2 kong2 an2-ne bo5 lai5 li7-iong7 chiann-goeh8 chap8-gou7, to7 lai5 ka7 iu5-keng2, ah pang3-phoann7 iu5, honnh, chit e5 kak-thau5 chhiunn7 kong2 kin-a2-jit8 iu5 toh chit8 e5 kak, bin5-a2-chai3 iu5 toh chit8 e5 kak, sou2-i2 lun5-liu5 iu5.  Ah白天ah, li2 koh choh-sit ah, cho3 khang-khoe3 an2-ne ka7 khoan2 ah, honnh, tioh8-ai3 iong7 am3-si5-a2 lai5 iu5 ah, khah be7 long7-hui3 si5-kan ah.  Tan7-si7, am3-si5-a2 bo5 hoe2 ah, sou2-i2 tioh8-ai3 giah8 hit-lo7火把, giah8 hoe2-pe2 ah, an2-ne piau2-si7 kong2 e7 khoann3 lou7 ah, e7-tang3 an2-ne hit e5 kng lah, khah be7 khi3 kiann5 an3 kau-a2.  Khah-cha2 ia7 bo5 tiam2-a2-ka, ia7 bo5 chui2-ni5-lou7, long2 si7 hit e5 thou5--e5 ah, ah na7 m7 si7 to7 chioh8-thau5 ah, sou2-i2 kiann ah that--tioh8, sou2-i2 beh iong7 hit e5火把lai5 giah8.  Iong7 hit e5火把e5 i3-gi7 ah, u7 nng7 e5 iong7 i3, to7 nng7 e5 iong7 i3 to7 si7 kong2: Chit8 hong-bin7 chiau3 kng, chit8 hong-bin7 ka7 teng2-koan5 hit e5 ti-tu-si ka7 sio tiau7, hou2～sio khi2-lai5 kha to7 kiu khi3 ah, to7 si2 ah.  Sou2-i2 kin-ni5-tou7 to7 an2-ne lai5, i hit e5 te7-hng to7 peng5-cheng7, bo5 tai7-chi3 ah.  Tioh8 m7 tioh8? Bo5 hoat seng siann2-mih jim7-ho5 tai7-chi3 ah, sou2-i2 an2-ne chit8 ni5 e5 chit e5 sip8-siok8, an2-ne lau5 thoan5 kau3 chim2-a2 i2-keng kui2 pah ni5 e5 lek8-su2.  Sin-hoa3 u7 chit8 e5 tian2-kou3 to7 si7 Chap8-peh-hiau5, ah si7 an2-na2 thai3 u7 Chap8-peh-hiau5? To7 si7 goa2 tu2-chiah teh kong2 chit e5 siunn eng5 e5 si5-kan, honnh, ah chiah-e5 hu7-jin5 lang5 put-bu7 cheng3-giap8, lang5 kong2: “Li2 hiau5 kau3 tong3 be7 tong3 be7 tiau5 nia5!”  Sou2-i2 chiah ka7 he ho7-cho3 “Chap8-peh-hiau5”.  Ah sou2-i2 keng-koe3 lan2 chit e5 Ma2-chou2 e5 chit e5 hian2-hek, ah chiah khai-si2 chit8 ni5 pi2 chit8 ni5 to7 bo5 koh hoat seng, hia e5 cha-bou2 to7 an2-ne pian3-chiann5 chin tan-sun5, bo5 koh e7 khi3 hong3-tong7, be7 koh khi3 thau-cheng5, an2-ne kau3 chit-chun7 ian5-siok8 e5 chit e5 sip8-siok8, si7 chit e5 Toa7-bak8-kang3 e5 chit e5 pat-koa3 ti-tu e5 chit e5 kiat-hiat."
        ],
        [
          "（二）（前略）另外，一个傳說就是講，那麼正月十五得遊境，啊咱崎仔脚，咱佇竹林里遐有一个崎仔脚，囝仔得辦沽家伙，啊，號做辦一个安呢啦，拜天公哦，啊囝仔得辦啦，辦到chong5仔變真e5，呼。所以每年正月十八一定愛佇彼个所在啊，安呢共上天感恩，安呢燒一下金，到這陣為止，猶擱有存在。所以這个十八嬈的這个合這个號做囝仔的這个拜天公彼个習俗啊，雙爿舉行。所以古早的這个經濟啊，無彼个經費攏卜請伊，困難啦，就干仔天公會啊，這个囝仔天公會，有法度請一棚戲住遐做啊。所以十五直啊遊，十六直啊遊，十七直啊遊，遊來到十八，順續看戲，啊chong5仔結束。所以自然年久月深啊，一年過一年一直慣例得舉辦，煞形成一个十八嬈的這个傳說。",
          "（Ji7） （cheng5 liok8）Leng7-goa7, chit8 e5 thoan5-soat to7 si7 kong2, Na2-mouh chiann-goeh8 chap8-gou7 teh iu5-keng2, ah lan2 Kia7-a2-kha , lan2 ti7 Tek-na5-li2 hia u7 chit8 e5 Kia7-a2-kha, gin2-a2 teh pan7 kong-ke-hoe2-a2, ah, ho7-cho3 pan7 chit8 e5 an2-ne lah, pai3 Thinn-kong ouh, ah gin2-a2 teh pan7 lah, pan7 kau3 chong5-a2 pian3 chin--e5, honnh.  Sou2-i2 mui2 ni5 chiann-goeh8 chap8-peh it-teng7 ai3 ti7 hit e5 sou2-chai7 ah, an2-ne ka7 siong7-thian kam2-un, an2-ne sio chit8-e7 kim, kau3 chit-chun7 ui5-chi2, iah koh u7 chun5-chai7.  Sou2-i2 chit e5 Chap8-peh-hiau5 e5 chit e5 kah chit e5 ho7-cho3 gin2-a2 e5 chit e5 pai3 Thinn-kong hit e5 sip8-siok8 ah, siang peng5 ki2-heng5.  Sou2-i2 kou2-cha2 e5 chit e5 keng-che3 ah, bo5 hit e5 keng-hui3 long2 beh chhiann2 i, khun3-lan5 lah, to7 kan-a2 Thinn-kong-hoe7 ah, chit e5 gin2-a2 Thinn-kong-hoe7, u7 hoat-tou7 chhiann2 chit8 penn5 hi3 toa3 hia cho3 ah.  Sou2-i2 chap8-gou7 tit8 ah iu5, chap8-lak8 tit8 ah iu5, chap8-chhit tit8 ah iu5, iu5 lai5 kau3 chap8-peh, sun7-soa3 khoann3-hi3, ah chong5-a2 kiat-sok.  Sou2-i2 chu7-jian5 ni5-ku2-goeh8-chhim ah, chit8 ni5 koe3 chit8 ni5 it-tit8 koan3-le7 teh giah8 pan7, soah heng5-seng5 chit8 e5 Chap8-peh-hiau5 e5 chit e5 thoan5-soat."
        ]
      ],
      "篇名": "十八嬈的由來"
    }
  ]
}
