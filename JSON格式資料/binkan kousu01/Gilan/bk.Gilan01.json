{
  "作者": "羅阿蜂",
  "出版年": "1997",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "董永 老父號做董文正，啊董文正在朝為官，人卜忠厚啊做官又老實，真老實，真忠厚就著安呢啦。啊伊就講號做在朝為官亦卜老實，呀又卜忠厚，呀彼的奸臣仔就講：「呼，你做官安呢呰老實，人做官講愛做予人嫌，啊做官若做無予人嫌，食飯著愛攪鹽啊，啊你當做這啥物官？」逐項呰忠，顧百姓，啊你uann2-koo，你食飯攏攪鹽。」啊就安呢講，講：「做官若做到無予人嫌，食飯著愛攪鹽。」啊伊就真老實，講：「好哦，有一工m me7卜來共伊收。」",
          "Tong2 Eng2 in lau7-pe7 ho7-cho3 Tong2 Bun5-cheng3, a Tong2 Bun5-cheng3 chai7 tiau5 ui5 koann, lang5 beh tiong-hou7 a cho3 koann iu7 lau2-sit8, chin lau2-sit8, chin tiong-hou7 chiu7 tioh8 an2-ni lah. a i chiu7 kong2 ho7-cho3 chai7 tiau5 ui5 koann ia7 beh lau2-sit8, ia iu7 beh tiong-hou7, ia hit e5 kan-sin5-a2 chiu7 kong2: “honnh, li2 choe3 koann an2-ni chiah lau2-sit8, lang5 choe3 koann kong2 ai3 choe3 hou7 lang5 hiam5, a choe3 koann na7 choe3 bo5 hou7 lang5 hiam5, chiah8-png7 tioh8 ai3 kiau2 iam5 ah, a li2 tong3-cho3 che siann2-mih8 koann?” tak8 hang7 chiah tiong, kou3 peh-sinn3, a li2 oann2-kou, li2 chiah8-png7 long2 kiau2-iam5.” a to7 an2-ni kong2, kong2: “choe3 koann na7 cho3 kau3 bo5 hou7 lang5 hiam5, chiah8-png7 tioh8 ai3 kiau2-iam5.” a i chiu7 chin lau2-sit8, kong2: “ho2--ou5, u7 chit8 kang m me7 beh lai5 ka7 i siu.”"
        ],
        [
          "啊彼个董文正就去予人……董文正子就號做董永，啊董文正煞予人刣死！啊董永彼陣仔才成十歲仔爾爾。啊就刣死，啊今也人就共報，報講，啊宮內彼个，干若董文正兜報，報講：「您董文正做官啊啦，啊當今也予人刣死啊啦。」某聽一下講：「哦，啊」choann5安呢昏去，某亦煞死。啊當二个翁仔某總死，當就害啊，當賸一个董永才呰大漢仔爾爾，當卜安若創？",
          "a hit e5 Tong2 Bun5-cheng3 chiu7 khi3 hou7 lang5 …… Tong2 Bun5-cheng3 in kiann2 chiu7 ho7-cho3 Tong2 Eng2, a Tong2 Bun5-cheng3 soah hou7 lang5 thai5 si2! a Tong2 Eng2 hit chun7-a2 chiah chiann5 chap8 he3-a2 nia7-nia7. a to7 thai5 si2, a chit-ma2 lang5 to7 ka7 po3, po3 kong2, a in kiong-lai7 in hit e5, kan-na7 Tong2 Bun5-cheng3 in tau po3, po3 kong2: “lin2 Tong2 Bun5-cheng3 choe3 koann ah lah, a tann chit-ma2 hou7 lang5 thai5--si2 ah lah.” in bou2 thiann chit8-e7 kong2: “ouh, ah” choann5 an2-ni hun--khi3, in bou2 ia7 soah si2. a tann nng7 e5 ang-a2-bou2 chong2 si2, tann chiu7 hai7 ah, tann chhun chit8 e5 Tong2 Eng2 chiah chiah toa7-han3-a2 nia7-nia7, tann beh an2-choann2 chhong3?"
        ],
        [
          "啊就擱去賣身葬父母，賣身共人做長工，做奴才就著。共人做奴才，啊彼个錢提轉來埋父母，葬父母就著。",
          "a to7 koh khi3 boe7-sin chong3 pe7-bu2, boe7-sin ka7 lang5 choe3 tng5-kang, choe3 lou5-chai5 chiu7 tioh8. ka7 lang5 choe3 lou5-chai5, a hit e5 chinn5 theh8 tng2 lai5 tai5 pe7-bu2, chong3 in pe7-bu2 chiu7 tioh8."
        ],
        [
          "啊埋父母，啊今也父母葬好啊，啊去共做長工。啊日時仔共人做長工，暝時仔讀冊。啊毋就真忠厚，猶擱真乖的囝仔就著。啊天庭看著講：「哦，啊你這个囝仔就，這个就是彼孝子，安若樣仔，予你來做、做一个奴才？」就著安呢。呀彼个、彼个玉帝才講，伊第七的查某子號做七仙女，啊才講：「抑無叫彼七仙女落來去，予伊做翁某。」安呢。呀卜落來的時，吩咐伊講：「你若有身，你著愛轉來天庭，卜生愛轉來天庭e5生。」",
          "a tai5 in pe7-bu2, a chit-ma2 in pe7-bu2 chong3 ho2 ah, a khi3 ka7 choe3 tng5-kang. a jit8-si5 a2 ka7 lang5 choe3 tng5-kang, mi5-si5-a2 thak8-chheh. a m7 to7 chin tiong-hou7, iau2 koh chin koai e5 gin2-a2 chiu7 tioh8. a thian-teng5 khoann3 tioh8 kong2: “ouh, a li2 chit e5 gin2-a2 chiu7, chit e5 chiu7-si7 he hau3-chu2, an2-choann2-iunn7-a2, hou7 li2 lai5 choe3, choe3 chit8 e5 lou5-chai5?” chiu7 tioh8 an2-ni. ia hit e5, hit e5 Giok8-te3 chiah kong2, i te7-chhit e5 cha-bou2-kiann2 ho7-cho3 Chhit-sian-li2, a chiah kong2: “a2 bo5 kio3 he Chhit-sian-li2 loh8 lai5-khi3, hou7 i choe3 ang-bou2.” an2-ni. ia beh loh8--lai5 e5 si5, hoan-hu3 i kong2: “li2 na7 u7-sin, li2 tioh8 ai3 tng2 lai5 thian-teng5, beh sinn ai3 tng2 lai5 thian-teng5--e5 sinn.”"
        ],
        [
          "啊七仙女就落來，啊落來就干若講，落來一下頭e5麼是毋捌伊，啊伊卜去共彼个員外去共做長工，啊伊卜去予員外做查某仔，啊實在是卜予彼个董永做某就著，安呢。啊做來做去，干若講予伊卜做翁某啊啦，啊做翁某就卜予結婚，呀二个睏仝頂，呀睏仝頂，查某伊若起來，去睏，查甫teh4讀冊；查甫若去睏，查某起來煮飯，呀二个不成成翁某啊。啊就有某名無某行。呀厝邊仔就共講，講：「啊，董永啊，安呢你不成翁某，卜做chiann5會出頭天？你毋就，翁某就愛成婚啊，你chiann5安呢，一个去睏，一个就讀冊；啊一个去睏，一个起來煮飯。安呢就不成翁某去啊。」啊彼董永才想著，講：「啊安呢有影呼！厝邊仔共咱講這是好話。」啊今也就安呢，某若去睏，啊伊才去睏，啊今也有身啊呼。",
          "a Chhit-sian-li2 chiu7 loh8--lai5, a loh8--lai5 to7 kan-na7 kong2, loh8 lai5 chit8 e7 thau5--e5 ma7 si7 m7 bat i, a i beh khi3 ka7 hit e5 oan5-goe7 khi3 ka7 choe3 tng5-kang, a i beh khi3 hou7 oan5-goe7 choe3 cha-bou2-kan2-a2, a sit8-chai7 si7 beh hou7 hit e5 Tong2 Eng2 choe3 bou2 chiu7 tioh8, an2-ni. a choe3 lai5 choe3 khi3, kan-na7 kong2 hou7 i beh choe3 ang-bou2-a2 lah, a choe3 ang-bou2 chiu7 beh hou7 in kiat-hun, ia nng7 e5 khun3 kang5-teng2, ia khun3 kang5-teng2, cha-bou2 i na7 khi2--lai5, khi3 khun3, cha-pou teh thak8-chheh; cha-pou na7 khi3 khun3, cha-bou2 khi2 lai5 chu2-png7, ia nng7 e5 put seng5 chiann5 ang-bou2-a2. a to7 u7 bou2 mia5 bo5 bou2 kiann5. ia chhu3-pinn-a2 chiu7 ka7 kong2, kong2: “a, Tong2 Eng2 ah, an2-ni li2 put-seng5 ang-bou2, beh choe3 chiann5-a2 e7 chhut-thau5-thinn? li2 m7 to7, ang-bou2 chiu7 ai3 seng5-hun--a, li2 chiann5-a2 an2-ni, chit8 e5 khi3 khun3, chit8 e5 chiu7 thak8-chheh; a chit8 e5 khi3 khun3, chit8 e5 khi2 lai5 chu2-png7. an2-ni to7 put seng5 ang-bou2 khi3--ah.” a in he Tong2 Eng2 chiah siunn7 tioh8, kong2: “a an2-ni u7-iann2 honnh! chhu3-pinn-a2 ka7 lan2 kong2 che si7 ho2-oe7.” a chit-ma2 to7 an2-ni, in bou2 na7 khi3 khun3, a i chiah khi3 khun3, a chit-ma2 u7-sin ah honnh."
        ],
        [
          "有身就天庭吩咐伊講，吩咐彼个七仙女講：「你若有身你著愛轉來。」啊真正就有身啊，啊七仙女卜轉，卜轉，啊吩咐彼个董永講，啊董永彼當陣仔，伊轉去天庭，伊才去考校，啊去考校，啊去考著猶然考著狀元就著，董永猶然做狀元啦，啊做狀元，出門攏有彼號坐馬攏有人牽馬，有彼的部下彼的，呀彼董永就，今也就、彼个七仙女卜轉的時，共吩咐講：「咱啥物時、啥物日忽，有來去酆都市咱翁某擱見一擺。」呀真正彼个時、彼个日，啊伊就做著狀元啊，啊就真稀罕，啊一个牽馬啊，共牽，牽去彼个酆都市卜相見。啊去酆都市彼个時陣，彼卜相見的時，講天啊一陣攏烏暗去，攏烏去，像咱暗時仔安呢，啊天光起來，講狀元抱一个囝仔，彼个囝仔就是號做董Han5，仙女佇天庭生的，抱來凡間擱予彼个董永就著安呢。",
          "u7-sin chiu7 thian-teng5 hoan-hu3 i kong2, hoan-hu3 hit e5 Chhit-sian-li2 kong2: “li2 na7 u7-sin li2 tioh8 ai3 tng2--lai5.” a chin-chiann3 chiu7 u7-sin ah, a Chhit-sian-li2 beh tng2, beh tng2, a hoan-hu3 hit e5 Tong2 Eng2 kong2, a Tong2 Eng2 hit-tang-chun7-a2, i tng2-khi3 thian-teng5, i chiah khi3 kho2-kau3, a khi3 kho2-kau3, a khi3 kho2--tioh8 oan-na7 kho2 tioh8 chiong7-goan5 chiu7 tioh8, Tong2 Eng2 oan5-a2 choe3 chiong7-goan5--lah, a cho3 chiong7-goan5, chhut-mng5 long2 u7 hit ho7 che7 be2 long2 u7 lang5 khan-be2, u7 hit e5 pou7-ha7 hit e5, ia he Tong2 Eng2 to7, chit-ma2 to7, hit e5 Chhit-sian-li2 beh tng2 e5 si5, ka7 hoan-hu3 kong2: “lan2 siann2-mih si5, siann2-mih8 jit8 honnh, u7 lai5-khi3 Hong-tou-chhi7 lan2 ang-bou2 koh kinn3 chit8 pai2.” ia chin-chiann3 hit e5 si5, hit e5 jit8, a i chiu7 choe3 tioh8 chiong7-goan5 ah, a to7 chin hi-han2, a chit8 e5 khan-be2-a2, ka7 khan, khan khi3 hit e5 Hong-tou-chhi7 beh sio-kinn3. a khi3 Hong-tou-chhi7 hit e5 si5-chun7, he beh sio-kinn3 e5 si5, kong2 thinn ah chit8 chun7 long2 ou-am3 khi3, long2 ou khi3, chhiunn7 lan2 am3-si5-a2 an2-ni, a thinn-kng khi2--lai5, kong2 chiong7-goan5 pho7 chit8 e5 gin2-a2, hit e5 gin2-a2 chiu7-si7 ho7-cho3 Tong2 Han5, sian-li2 ti7 thian-teng5 sinn e5, pho7 lai5 hoan5-kan koh hou7 hit e5 Tong2 Eng2 to7 tioh8 an2-ni."
        ],
        [
          "啊董永就生董Han5啊咧，啊就董Han5，董Han5今也飼到大漢彼个讀冊，呀人逐个笑講，學生仔逐个共笑：「你這無娘嬭仔子！你這就是無娘嬭啦！人逐个麼有娘嬭，孤孤你無娘嬭。」呀今也轉問老父，問彼董永講：「阮老母是啥人？」董永毋共講，毋共講啊走去學校問老師，講：「到底阮老母是啥人？逐个學生仔攏笑我無娘嬭仔子，攏安呢看我無，安呢共我笑。」伊講，彼老師就百二甲子攏得排，啊知影娘嬭就是彼隻白鶴仔生的，彼白鶴仔彼就是七仙女彼个。啊伊才共講，講：「您老母仔呼，就是彼隻白鶴，啊你當時啊，你若卜合您老母相見啊，啥物時、啥物日，有一陣白鶴飛對佗位的啥物所在經過，啊飛尚後壁彼隻尚拖篷，伊嫁翁生子過啊，彼个就是、彼隻您老母。啊你跪咧共講，講：『白鶴仔，我就是董Han5，就是你的子。』你共叫伊母親，我卜合你相認啦呼，我就是你的子，我董Han5就是你生的。」。",
          "a Tong2 Eng2 chiu7 senn Tong2 Han5 ah leh, a to7 Tong2 Han5, Tong2 Han5 chit-ma2 chhi7 kau3 toa7-han3 hit e5 thak8-chheh, ia lang5 tak8 e5 chhio3 kong2, hak8-seng-a2 tak8 e5 ka7 chhio3: “li2 che bo5 niu5-le2-a2 kiann2! li2 che chiu7-si7 bo5 niu5-le2--lah! lang5 tak8 e5 ma7 u7 niu5-le2, kou-kou li2 bo5 niu5-le2.” ia chit-ma2 tng2 mng7 in lau7-pe7, mng7 he Tong2 Eng2 kong2:  “goan2 lau7-bu2 si7 siann2-lang5?” Tong2 Eng2 m7 ka7 kong2, m7 ka7 kong2 ah chau2 khi3 hak8-hau7 mng7 lau7-su, kong2: “tau3-te2 goan2 lau7-bu2 si7 siann2-lang5? tak8 e5 hak8-seng-a2 long2 chhio3 goa2 bo5 niu5-le2-a2 kiann2, long2 an2-ni khoann3 goa2 bo5, an2-ni ka7 goa2 chhio3.” i kong2, he lau7-su chiu7 pah-ji7 kah-chi2 long2 teh pai5, a chai-iann2 in niu5-le2 chiu7-si7 hit chiah peh8-hoh8-a2 sinn e5, he peh8-hoh8-a2 he chiu7-si7 Chhit-sian-li2 hit e5. a i chiah ka7 kong2, kong2: “lin2 lau7-bu2-a2 honnh, chiu7-si7 hit chiah peh8-hoh8, a li2 tong-si5-a2, li2 na7 beh kap lin2 lau7-bu2 sio-kinn3 ah, siann2-mih8 si5, siann2-mih8 jit8, u7 chit8 chun7 peh8-hoh8 poe tui3 to2-ui7 e5 siann2-mih8 sou2-chai7 keng-ke3, a poe siong7 au7-piah hit chiah siong7 thoa-phang5, i ke3 ang senn kiann2 koe3 ah, hit e5 chiu7-si7, hit chiah lin2 lau7-bu2. a li2 kui7 leh ka7 kong2, kong2: “peh8-hoh8-a2, goa2 chiu7-si7 Tong2 Han5, chiu7-si7 li2 e5 kiann2.” li2 ka7 kio3 i bo2-chhin, goa2 beh kap li2 sio-jim7--lah honnh, goa2 chiu7-si7 li2 e5 kiann2, goa2 Tong2 Han5 chiu7-si7 li2 sinn--e5.”"
        ],
        [
          "呼，啊去，彼白鶴仔毋就飛尚後壁，啊就歇落來啊，就問伊講：「這號代誌啥人共你講的，你豈知影你是我生的？」伊講：「我老師共我講的。」「好啦！無你若老師共你講，我這葫蘆你共我提去學校底。」啊提彼个葫蘆去學校底，彼老師抵抵得排甲子，百二甲子抵得排，啊跨過戶碇爾爾，彼放火燒符仔，符仔攏燒去，啊百二甲子燒到賸六十甲子，天庭的六十甲子攏燒去，啊賸凡間六十甲子。",
          "houh, a khi3, he peh8-hoh8-a2 m7 to7 poe siong7 au7-piah, a to7 hioh--loh8-lai5 ah, chiu7 mng7 i kong2: “chit ho7 tai7-chi3 siann2 lang5 ka7 li2 kong2 e5, li2 kiam2 chai-iann2 li2 si7 goa2 sinn e5?” i kong2: “goa2 lau7-su ka7 goa2 kong2 e5.” “ho2--lah! bo5 li2 na7 lau7-su ka7 li2 kong2, goa2 che hou5-lou5 li2 ka7 goa2 theh8 khi3 hak8-hau7-te2.” a theh8 hit e5 hou5-lou5 khi3 hak8-hau7-te2, he lau7-su tu2-tu2 teh pai5 kah-chi2, pah-ji7 kah-chi2 tu2 teh pai5, a hann7 koe3 hou7-teng7 nia7-nia7, he pang3-he2 sio hu5-a2, hu5-a2 long2 sio--khi3, a pah-ji7 kah-chi2 sio kau3 chhun lak8-chap8 kah-chi2, thian-teng5 e5 lak8-chap8 kah-chi2 long2 sio--khi3, a chhun hoan5-kan lak8-chap8 kah-chi2."
        ],
        [
          "啊當今也六十甲子就是先生看曆書得用彼，彼六十甲子攏得行，彼就是，彼燒無著，彼先生收起來，啊天庭的六十甲子，較早若百二甲子得排、得彼號啊，先生呼，安呢若排出來，天頂幾个仙伊麼知影，卜對佗去伊麼知影。啊當今也彼六十甲子燒去啊，當天庭攏毋知影，孤孤凡間的人曆書得排的彼的知影爾爾。",
          "a tann chit-ma2 lak8-chap8 kah-chi2 chiu7-si7 sian-sinn khoann3 lek8-su teh eng7 he, he lak8-chap8 kah-chi2 long2 teh kiann5, he chiu7-si7, he sio bo5 tioh8, he sian-sinn siu--khi2-lai5, a thian-teng5 e5 lak8-chap8 kah-chi2, khah cha2 na7 pah-ji7 kah-chi2 teh pai5, teh hit-ho7-a2, sian-sinn honnh, an2-ni na7 pai5--chhut-lai5, thinn-teng2 kui2 e5 sian i ma7 chai-iann2, beh tui3 to2 khi3 i ma7 chai-iann2. a tann chit-ma2 hit lak8-chap8 kah-chi2 sio khi3--ah, tann thian-teng5 long2 m7 chai-iann2, kou-kou hoan5-kan e5 lang5 lek8-su teh pai5 e5 hit e5 chai-iann2 nia7-nia7."
        ]
      ],
      "篇名": "董永的故事"
    }
  ]
}
