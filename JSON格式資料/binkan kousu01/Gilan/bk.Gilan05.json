{
  "作者": "李阿琴",
  "出版年": "1997",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "講彼號「手銃囝仔卜考校」。講三个童生卜考校，哦，啊考校，來到、驚考校赴的關係，啊就直直行，行到無到無結安呢，尋著客棧歇睏，啊行來到庄腳的所在，煞尋無客棧。尋無客棧的時，落尾三个就安呢講，講：「啊當下昏是卜佗位仔歇暝安呢？」一个就安呢看看咧，一个就較愛講話，就講：「啊！彼間大瓦厝呼，彼是阮丈人的厝。」安呢，啊當就講彼丈人的厝，就去啊安呢呼。啊彼个員外就去收租，赫抵好，抵好合伊相抵安呢，講：「呼，我一个查某子都猶嫁咧，安怎樣仔你是我的子婿？」啊彼个員外去收租就共看，看講：「嘿！這是佗一个講的？」伊就共會記得。",
          "kong2 hit ho7 “chhiu2-chheng3 gin2-a2 beh kho2-kau3” . kong2 sann e5 tong5-seng beh kho2-kau3, ouh, a kho2-kau3, lai5 kau3, kiann kho2-kau3 be7 hu3 e5 koan-he7, a to7 tit8-tit8 kiann5, kiann5 kau3 bo5 kau3 bo5 kiat an2-ni, chhoe7 tioh8 kheh-chan3 hioh-khun3, a kiann5 lai5 kau3 chng-kha e5 sou2-chai7, soah chhoe7 bo5 kheh-chan3. chhoe7 bo5 kheh-chan3 e5 si5, lou7-be2 sann e5 chiu7 an2-ni kong2, kong2: “a tann e7-hng si7 beh to2-ui7-a2 hioh-me5 an2-ni?” chit8 e5 chiu7 an2-ni khoann3-khoann3 leh, chit8 e5 to7 khah ai3 kong2-oe7, chiu7 kong2: “ah! hit keng toa7 hia7-chhu3 honnh, he si7 goan2 tiunn7-lang5 e5 chhu3.” an2-ni, a tann chiu7 kong2 he in tiunn7-lang5 e5 chhu3, chiu7 khi3 ah an2-ni honnh. a hit e5 oan5-goe7 chiu7 khi3 siu-chou, hiah tu2-ho2, tu2-ho2 kap i sio-tu2 an2-ni, kong2: “honnh, goa2 chit8 e5 cha-bou2-kiann2 to iau2 be7 ke3 leh, an2-chainn2-iunn7-a2 li2 si7 goa2 e5 kiann2-sai3?” a hit e5 oan5-goe7 khi3 siu-chou chiu7 ka7 khoann3, khoann3 kong2: “heh! che si7 to2 chit8 e5 kong2-e5?” i chiu7 ka7 e7-ki3-tit."
        ],
        [
          "啊會記得，啊就當就[毛^火]啊就三个就直直行、直行、行到這个員外兜就著。彼較早的員外攏真好額，攏真大場面的，啊就共…爾借歇安呢。啊借歇，這个員外就會記得講佗一个講彼句話安呢，叫伊的家僮講就彼个共我[毛^火]來安呢。啊彼二个就自安呢共招待啊，安呢彼號物仔予食，予睏真爽、真好勢就著。啊彼个共掠去後花園，共縛囥佇彼…彼號果子仔欉。",
          "a e7-ki3-tit, a to7 tann to7 chhoa7 a to7 sann e5 chiu7 tit8-tit8 kiann5, tit8 kiann5, kiann5 kau3 chit e5 oan5-goe7 in tau to7 tioh8. he khah cha2 e5 oan5-goe7 long2 chin ho2-giah8, long2 chin toa7 tiunn5-bin7 e5, a to7 ka7 … nia5 chioh-hioh an2-ni. a chioh-hioh, chit e5 oan5-goe7 chiu7 e7-ki3-tit kong2 to2 chit8 e5 kong2 hit ku3 oe7 an2-ni, kio3 i e5 ke-tong5 kong2 to7 hit e5 ka7 goa2 chhoa7 lai5 an2-ni. a hit nng7 e5 chiu7 chu7 an2-ni ka7 chiau-thai7--a, an2-ni hit ho7 mih8-a2 hou7 in chiah8, hou7 in khun3 chin song2, chin ho2-se3 to7 tioh8. a hit e5 ka7 liah8 khi3 au7 hoe-hng5, ka7 pak8 khng3 ti7 hit … hit ho7 koe2-chi2-a2 chang5."
        ],
        [
          "啊當二个就猶然講講，講：「啊當爾，同伴來，啊猶然一个，咱著來共看咧，看爾伊當毋知得佗位仔，咱，咱來去…」伊講：「啊，毋免共看啦，咱，對咱二个都呰好意啊，無講對的子婿！生成是特別較好意！」",
          "a tann in nng7 e5 chiu7 un-na kong2-kong2, kong2: “a tann nia5, tang5-phoann7 lai5, a un-na chit8 e5, lan2 tioh8 lai5 ka7 khoann3 leh, khoann3 nia5 i tann m7 chai teh to2-ui7-a2, lan2, lan2 lai5-khi3 …” i kong2: “a, m7 bian2 ka7 khoann3--lah, lan2, tui3 lan2 nng7 e5 to chiah ho2-i3 ah, bo5 kong2 tui3 in  e5 kiann2-sai3! senn-seng5 si7 tek8-piat8 khah ho2-i3!”"
        ],
        [
          "呀都毋知影講彼个是予人掠去後壁飼蚊，擱枵肚！啊自安呢，彼个查某就共小姐講，講：「小姐，小姐，您老父仔呼，有夠無公道的[口+留]！」伊講：「安怎樣仔？」「您老父講當嘛一个爾你的爾未婚夫講卜來…卜來遮爾…考校，啊對遮來講，您老父仔講共掠去縛囥佇咧後爿，昨暝就共縛囥佇咧彼个後爿的果子欉。」伊講：「敢有影安呢？若有影安呢的爾，你索仔去共敨開，你共[毛^火]來。」彼陣仔就光啊就著，透早，啊透早，當毋就自安呢就共[毛^火]去。",
          "ia in to m7 chai-iann2 kong2 hit e5 si7 hou7 lang5 liah8 khi3 au7-piah chhi7 bang2, koh iau tou7! a chu7 an2-ni, hit e5 cha-bou2-kan2 chiu7 ka7 sio2-chia2 kong2, kong2: “sio2-chia2, sio2-chia2, lin2 lau7-pe7-a2 honnh, u7-kau3 bo5 kong-to7 e5 lioh!” i kong2: “an2-chainn2-iunn7-a2?”  “lin2 lau7-pe7 kong2 tann ma7 chit8 e5 nia5 li2 e5 nia5 bi7-hun-hu kong2 beh lai5 … beh lai5 chia nia5 … kho2-kau3, a tui3 chia lai5 kong2, lin2 lau7-pe7-a2 kong2 ka7 liah8 khi3 pak8 khng3 ti7 leh au7-peng5, cha-me5 chiu7 ka7 pak8 khng3 ti7 leh hit e5 au7-peng5 e5 koe2-chi2-chang5.” i kong2: “kam2 u7-iann2 an2-ni? na7 u7-iann2 an2-ni e5 nia5, li2 soh-a2 khi3 ka7 thau2-khui, li2 ka7 chhoa7--lai5.” hit-chun7-a2 to7 kng ah to7 tioh8, thau3-cha2, a thau3-cha2, tann m7 to7 chu7 an2-ni to7 ka7 chhoa7--khi3."
        ],
        [
          "[毛^火]入來，啊彼个小姐就叫查某講：「你去捧一个面桶來。」啊面桶捧來，伊講：「你飯ni5仔共糊幾粒仔囥佇彼面桶墘安呢。」呼，啊彼个小姐就講，講：「好呀，你若曷是舉子卜考校，你一定是的爾，文章不哩飽安呢。」啊伊就共講，小姐就出對，小姐就安呢講，講伊彼个面桶毋就有糊飯ni5，啊飯ni5，雞就會去啄啊，伊才講：「雞啄面盆嘴敲鐘。」khong khong khong的聲，啊當這个當卜去考校的這个秀才就講：「啊我昨暝擱予人縛一暝，[疒@忝]到強卜死，擱腹肚枵到強卜死啊，卜食食咧，無管伊去啥物鐘就著啊，食食就卜走啊。」",
          "chhoa7--jip8-lai5, a hit e5 sio2-chia2 chiu7 kio3 cha-bou2-kan2 kong2: “li2 khi3 phang5 chit8 e5 bin7-thang2 lai5.” a bin7-thang2 phang5 lai5, i kong2: “li2 puinn7-ni5-a2 ka7 kou5 kui2 liap8-a2 khng3 ti7 he bin7-thang2-kinn5 an2-ni.” honnh, a hit e5 sio2-chia2 chiu7 kong2, kong2: “ho2--ia, li2 na7 kah si7 ku2-chi2 beh kho2-kau3, li2 it-teng7 si7 e5 nia5, bun5-chiunn put-li2 pa2 an2-ni.” a i chiu7 ka7 kong2, sio2-chia2 chiu7 chhut tui3, sio2-chia2 chiu7 an2-ni kong2, kong2 i hit e5 bin7-thang2 m7 to7 u7 kou5 puinn7-ni5, a puinn7-ni5, ke chiu7 e7 khi3 tok ah, i chiah kong2: “ke tok bin7-phun5 chhui3 khau-cheng.” khong khong khong e5 siann, a tann chit e5 tann beh khi3 kho2-ka3 e5 chit e5 siu3-chai5 chiu7 kong2: “a goa2 cha-me5 koh hou7 lang5 pak8 chit8 me5,  thiam2 kah kiong5 beh si2, koh pak-tou2 iau kah kiong5 beh si2 ah, beh chiah8-chiah8 leh, bo5 koan2 i khi3 siann2-mih8 cheng chiu7 tioh8 ah, chiah8-chiah8 chiu7 beh chau2 ah.”"
        ],
        [
          "啊食食、食食咧，啊那包袱仔捾咧，啊就去啊。啊去的時，已經赴啊，考試赴啊。彼二个就講：「啊，咱都同伴來，咱當著共招啊！透早無共招爾，早起來趕緊無的爾，主考官若來，咱若無到位爾，赴考試赴安呢。」伊講：「啊，無要緊啦！」人昨暝就子婿人伊昨暝合小姐好啊，管伊，咱來就好啊。」啊毋就安呢，亦無去共伊招就著啦。",
          "a chiah8-chiah8, chiah8-chiah8 leh, a na2 pau-hok8-a2 koann7 leh, a to7 khi3--ah. a khi3 e5 si5, i2-keng be7-hu3 ah, kho2-chhi3 be7-hu3 ah. hit nng7 e5 chiu7 kong2: “ah, lan2 to tang5-phoann7 lai5, lan2 tann tioh8 ka7 chio ah! thau3-cha2 bo5 ka7 chio nia5, cha2 khi2--lai5 koann2-kin2 bo5 e5 nia5, chu2-kho2-koann na7 lai5, lan2 na7 bo5 kau3-ui7 nia5, hu3 kho2-chhi3 be7 hu3 an2-ni.” i kong2: “ah, bo5 iau3-kin2--lah!” lang5 in cha-me5 chiu7 kiann2-sai3 lang5 i cha-me5 kap sio2-chia2 ho2 ah, koan2--i, lan2 lai5 to7 ho2 ah.” a m7 to7 an2-ni, ia7 bo5 khi3 ka7 i chio chiu7 tioh8--lah."
        ],
        [
          "呼，啊彼透早彼小姐就共創彼个對仔予對，對仔予伊，就食食咧講：「我昨暝腹肚枵到強卜死啊，我無管伊，無管伊去啥物鐘安呢。」啊當就安呢就直行、直行，就去啊。去到彼，人抵好主考官得卜考試得卜考煞，啊伊就共擋路。較早若這个官若經過，若共擋路呼，攏愛有罪！",
          "honnh, a hit thau3-cha2 he sio2-chia2 chiu7 ka7 chhong3 hit e5 tui3-a hou7 tui3, tui3-a hou7 i, chiu7 chiah8-chiah8 leh kong2: “goa2 cha-me5 pak-tou2 iau kah kiong5 beh si2 ah, goa2 bo5 koan2 i, bo5 koan2 i khi3 siann2-mih8 cheng an2-ni.” a tann to7 an2-ni to7 tit8 kiann5, tit8 kiann5, chiu7 khi3--ah. khi3 kau3 hia, lang5 tu2-ho2 chu2-kho2-koann teh beh kho2-chhi3 teh beh kho2 soah, a i chiu7 ka7 tong3-lou7. khah cha2 na7 chit e5 koann na7 keng-ke3, na7 ka7 tong3-lou7 honnh, long2 ai3 u7 choe7!"
        ],
        [
          "啊伊就共擋路，啊伊就問伊講：「你是安怎樣仔共我擋路？」較早若咱這个忠臣的闖道時，伊就問較工夫，啊若奸臣闖道就無赫好康，伊就尚輕的麼愛掠去關，啊較重的愛掠去刣。啊伊就共問講：「啊你是安怎樣的爾闖道安呢？」伊講：「我就因為就昨暝趕路，傷暗的關係的爾，我是爾，舉子卜來赴考安呢，啊早起煞赴無著安呢。」伊講：「好啊，你若是赴考，我出對予你對啊。」啊彼个主考官就騎一隻馬，啊抵好佇彼个柴橋過，啊彼个主考官就安呢講，講：「馬過柴橋腳踏敲。」啊當毋就這个爾爾舉子就共對，對講：「雞啄面盆嘴敲鐘。」呼，啊對著，啊當對著，啊毋就講安呢就對著，啊就自安呢就[毛^火]去做官安呢，就狀元就伊的啊。呀彼考的時，伊講舉子較憨慢去。啊頭一个是，啊皇帝共封官封了後，問伊講：「你遮附近有親成無？」伊講：「有啊，佗位的爾，啥物員外是阮丈人。」安呢講。",
          "a i chiu7 ka7 tong3-lou7, a i chiu7 mng7 i kong2: “li2 si7 an2-chainn2-iunn7-a2 ka7 goa2 tong3-lou7?” khah cha2 na7 lan2 chit e5 tiong-sin5 e5 chhoann3-to7 si5, i chiu7 mng7 khah kang-hu, a na7 kan-sin5 chhoann3-to7 chiu7 bo5 hiah ho2-khang, i chiu7 siong7 khin e5 ma7 ai3 liah8 khi3 koainn, a khah tang7 e5 ai3 liah8 khi3 thai5. a i chiu7 ka7 mng7 kong2: “a li2 si7 an2-chainn2-iunn7 e5 nia5 chhoann3-to7 an2-ni?” i kong2: “goa2 chiu7 in-ui7 chiu7 cha-me5 koann2-lou7, siunn am3 e5 koan-he7 e5 nia5, goa2 si7 nia5, ku2-chi2 beh lai5 hu3-kho2 an2-ni, a cha2-khi2 soah hu3 bo5 tioh8 an2-ni.” i kong2: “ho2 ah, li2 na7 si7 hu3-kho2, goa2 chhut tui3 hou7 li2 tui3 ah.” a hit e5 chu2-kho2-koann chiu7 khia5 chit8 chiah be2, a tu2-ho2 ti7 hit e5 chha5 kio5 ke3, a hit e5 chu2-kho2-koann chiu7 an2-ni kong2, kong2: “be2 ke3 chha5 kio5 kha-tah8 khok.” a tann m7 to7 chit e5 nia7-nia7 ku2-chi2 chiu7 ka7 tui3, tui3 kong2: “ke tok bin7-phun5 chhui3 khau-cheng.” honnh, a tui3 tioh8, a tann tui3 tioh8, a m7 to7 kong2 an2-ni to7 tui3 tioh8, a to7 chu7 an2-ni chiu7 chhoa7 khi3 cho3 koann an2-ni, chiu7 chiong7-goan5 chiu7 i e5 ah. ia he kho2 e5 si5, i kong2 ku2-chi2 khah han7-ban7 khi3. a thau5 chit8 e5 si7, a hong5-te3 ka7 hong-koann hong liau2-au7, mng7 i kong2: “li2 chia hu7-kin7 u7 chhin-chiann5 bo5?” i kong2: “u7 ah, to2-ui7 e5 nia5, siann2-mih8 oan5-goe7 si7 goan2 tiunn7-lang5.” an2-ni kong2."
        ],
        [
          "啊當就自安呢就…下仔就去報啊，報講爾，啥物人安呢的爾，卜來認親安呢。哦，彼个員外就足驚e5啦，查某子就共老父仔講毋免驚伊。伊講：「你毋免驚，阿爹，你毋免驚啦，我應付好啦，你毋免驚。」啊伊才共問講，就來，啊彼小姐才共問講：「啊你是啥物原因安呢考進士？我昨暝共你考試你就曉應答啊？你是安怎樣仔的爾，考試考會稠？」伊才共講，講：「主考官就是…彼對對就是合你的爾，你講予我彼對對仝一對就著。」啊彼个小姐才安呢講，講：「今仔日你會做官，是我考予你的，毋是你家己的才情考的。」啊續落老父仔自安呢無驚，無老爸仔就驚到安呢。",
          "a tann to7 chu7 an2-ni to7… e7-a2 chiu7 khi3 po3 ah, po3 kong2 nia5, siann2-mih8 lang5 an2-ni e5 nia5, beh lai5 jin7 chhin an2-ni. ouh, hit e5 oan5-goe7 chiu7 chiok kiann--e5 lah, in cha-bou2-kiann2 chiu7 ka7 in lau7-pe7-a2 kong2 m7 bian2 kiann i. i kong2: “li2 m7 bian2 kiann, a-tia, li2 m7 bian2 kiann lah, goa2 eng3-hu3 ho2 lah, li2 m7 bian2 kiann.” a i chiah ka7 mng7 kong2, chiu7 lai5, a he sio2-chia2 chiah ka7 mng7 kong2: “a li2 si7 siann2-mih8 goan5-in an2-ni kho2 chin3-su7? goa2 cha-me5 ka7 li2 kho2-chhi3 li2 chiu7 be7 hiau2 in3-tap ah? li2 si7 an2-chainn2-iunn7-a2 e5 nia5, kho2-chhi3 kho2 e7 tiau5?” i chiah ka7 kong2, kong2: “chu2-kho2-koann chiu7-si7 … he tui3-tui3 chiu7-si7 kap li2 e5 nia5, li2 kong2 hou7 goa2 hit tui3 tui3 kang5 chit8 tui3 chiu7 tioh8.” a hit e5 sio2-chia2 chiah an2-ni kong2, kong2: “kin-a2-jit8 li2 e7 choe3 koann, si7 goa2 kho2 hou7 li2 e5, m7 si7 li2 ka-ki7 e5 chai5-cheng5 kho2 e5.” a soa3--loh8 in lau7-pe7-a2 chu7 an2-ni bo5 kiann, bo5 in lau7-pe7-a2 to7 kiann kau3 an2-ni."
        ]
      ],
      "篇名": "三个童生"
    }
  ]
}
