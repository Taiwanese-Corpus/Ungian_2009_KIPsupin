{
  "作者": "李瑞枝",
  "出版年": "1997",
  "文類": "民間故事",
  "書寫系統": "漢羅",
  "資料": [
    {
      "段": [
        [
          "今年是丁丑年，講，哦，今年是牛年哦，肖牛的，逐个攏愛安太歲。",
          "kin-ni5 si7 teng-thiu2 ni5, kong2, ouh, kin-ni5 si7 gu5 ni5--ouh, siunn3 gu5 e5, tak8 e5 long2 ai3 an thai3-soe3."
        ],
        [
          "肖牛仔，是沖太歲，呼，著愛安太歲，所以注意著這个十二生肖。咱台灣人，每日都愛用，無論創啥，好事、歹事，無論創啥，撞著就是講：「你肖啥？」「今年幾歲？」",
          "siunn3 gu5-a2, si7 chhiong thai3-soe3, houh, tioh8-ai3 an thai3-soe3, sou2-i2 chu3-i3 tioh8 chit e5 chap8-ji7 senn-siunn3. lan2 Tai5-oan5-lang5, mui2-jit8 to ai3 iong7, bo5-lun7 chhong3 siann2, ho2-su7, phainn2-su7, bo5-lun7 chhong3 siann2, tng7 tioh8 chiu7-si7 kong2: “li2 siunn3 siann2?” “kin-ni5 kui2 hoe3?”"
        ],
        [
          "啊這十二生肖的來歷是安怎樣呢？",
          "a chit chap8-ji7 senn-siunn3 e5 lai5-lek8 si7 an2-chainn2-iunn7 neh?"
        ],
        [
          "有的就講：「啊，古早呼，先人啊卜排這个十二生肖啊，啊講著走並緊的啦，呀代先到的，呀彼个第一隻，呀排第一的，啊第二个就是排第二的安呢。啊因為貓鼠呀，恐驚貓仔會來排伊的進前，所以騙彼隻貓仔，日子共伊講差一工，所以彼隻貓仔煞無赴著，排尚後壁，第十三的，煞排無著。所以彼隻貓仔怨嘆，才才合貓鼠結冤仇。呼，貓仔看著貓鼠呼，就一定卜復仇，卜共伊咬，卜共伊食安呢。」",
          "u7 e5 chiu7 kong2: “ah, kou2-cha2 honnh, sian-jin5 ah beh pai5 chit e5 chap8-ji7 senn-siunn3 ah, a kong2 tioh8 chau2 pheng7 kin2--e5 lah, ia tai7-seng kau3 e5, ia hit e5 te7-it chiah, ia pai5 te7-it e5, a te7-ji7 e5 chiu7-si7 pai5 te7-ji7 e5 an2-ni. a in-ui7 niau2-chhi2 ia, khiong2-kiann niau-a2 e7 lai5 pai5 i e5 chin3-cheng5, sou2-i2 phian3 hit chiah niau-a2, jit8-chi2 ka7 i kong2 chha chit8 kang, sou2-i2 hit chiah niau-a2 soah bo5 hu3 tioh8, pai5 siong7 au7-piah, te7-chap8-sann e5, soah pai5 bo5 tioh8. sou2-i2 hit chiah niau-a2 oan3-than3, chiah chiah kap niau2-chhi2 kiat oan-siu5. houh, niau-a2 khoann3 tioh8 niau2-chhi2 honnh, chiu7 it-teng7 beh hok8-siu5, beh ka7 i ka7, beh ka7 i chiah8 an2-ni.”"
        ],
        [
          "這款的啊實在是無道理。彼款的講法啊，啊就是講造小說烏白講的。",
          "Chit khoan2 e5 ah sit8-chai7 si7 bo5 to7-li2. hit khoan2 e5 kong2-hoat ah, a chiu7-si7 kong2 cho7 siau2-soat ou-peh8 kong2 e5."
        ],
        [
          "實在講卜排這十二生肖，毋是容易的代誌。古早，咱的祖先，黃帝老祖，為著愛知影這个日曆，才叫大堯造甲子。大堯卜造這六十甲子呢，才用這十天干：甲、乙、丙、丁、戊、己、庚、辛、壬、癸這十天干，合用這个十二地支：子、丑、寅、卯、辰、巳、午、未、申、酉、戌、亥這十二地支，安呢共伊配合，變六十甲子。所致，這六十甲子呢，若講這十二地支咧，卜唸一个子、丑、寅……，一般的人恐驚唸較清楚。",
          "sit8-chai7 kong2 beh pai5 chit chap8-ji7 senn-siunn3, m7 si7 iong5-inn7 e5 tai7-chi3. kou2-cha2, lan2 e5 chou2-sian, Ng5-te3 lau7-chou2, ui7 tioh8 ai3 chai-iann2 chit e5 jit8-lek8, chiah kio3 Toa7-giau5 cho7 kah-chi2. Toa7-giau5 beh cho7 che lak8-chap8 kah-chi2 nih, chiah iong7 chit chap8 thian-kan: kah, i2, piann2, teng, bou7, ki2, kinn, sin, jim5, kui3 chit chap8 thian-kan, kap eng7 chit e5 chap8-ji7 toe7-chi: chi2, thiu2, in5, mau2, sin5, su7, ngou2, bi7, sin, iu2, sut, hai7 chit chap8-ji7 toe7-ki, an2-ni kap i phoe3-hap8, pian3 lak8-chap8 kah-chi2. sou2-ti3, chit lak8-chap8 kah-chi2 nih, na7 kong2 chit chap8-ji7 toe7-chi leh, beh liam7 chit8 e5 chi2, thiu2, in5……, it-poann e5 lang5 khiong2-kiann liam7 khah be7 chheng-chho2."
        ],
        [
          "到這个漢朝的時候，東方朔為著愛卜予咱逐个會當了解著這个十二地支的意思，才共伊排十二生肖。十二生肖就是講：鼠、牛、虎、兔、龍、蛇、馬、羊、猴、雞、狗、豬。",
          "kau3 chit e5 Han3-tiau5 e5 si5-hau7, Tang-hng Sok ui7 tioh8 ai3 beh hou7 lan2 tak8 e5 e7 tang3 liau2-kai2 tioh8 chit e5 chap8-ji7 toe7-chi e5 i3-su3, chiah ka7 i pai5 chap8-ji7 senn-siunn3. chap8-ji7 senn-siunn3 chiu7-si7 kong2: chhu2, gu5, hou2, thou3, leng5, choa5, be2, iunn5, kau5, ke, kau2, ti."
        ],
        [
          "有的講：吔，啊那會這十二項的生肖？排這十二个生肖以外，啊別的生肖那會排無著？",
          "u7 e5 kong2: e5, a na2 e7 chit chap8-ji7 hang7 e5 senn-siunn3? pai5 chit chap8-ji7 e5 senn-siunn3 i2-goa7, a pat8 e5 senn-siunn3 na2 e7 pai5 bo5 tioh8?"
        ],
        [
          "但是，卜排這十二个生肖毋是容易的代誌。因為，這十二生肖，第一著愛合這个子、丑、寅、卯……的意思，分這个五行、分這个陰陽。啊卜安怎分陰陽？卜安怎分五行咧？",
          "tan7-si7, beh pai5 chit chap8-ji7 e5 senn-siunn3 m7 si7 iong5-inn7 e5 tai7-chi3. in-ui7, chit chap8-ji7 senn-siunn3, te7-it tioh8 ai3 kap chit e5 chi2, thiu2, in5, mau5 ……e5 i3-su3, hun chit e5 gou7-heng5, hun chit e5 im-iong5. a beh an2-choann2 hun im-iong5? beh an2-choann2 hun gou7-heng5 leh?"
        ],
        [
          "啊就是講十二生肖，無論佗一个生肖，都有缺點，減咱人的一部份。",
          "a chiu7-si7 kong2 chap8-ji7 senn-siunn3, bo5-lun7 to2 chit8 e5 senn-siunn3, to u7 khoat-tiam2, kiam2 lan2 lang5 e5 chit8 pou7-hun7."
        ],
        [
          "可比講「鼠」來講，伊的目睭有瞳無清，講「鼠無清」。啥號做「清」呢？就是講咱目睭這个烏仁啊，內中一點烏烏烏，彼號做瞳，啊邊仔安呢較濁、較白，這就是叫做「清」。啊鼠呀，只有一粒目睭仁烏烏烏，以外攏無白的，啊就是講「有瞳無清」，講「鼠無清」，減咱人一項。",
          "kho2-pi2 kong2 “chhu2” lai5 kong2, i e5 bak8-chiu u7 tong5 bo5 chheng, kong2 “chhu2 bo5 chheng”. siann2 ho7-cho3 “chheng” neh? chiu7-si7 kong2 lan2 bak8-chiu chit e5 ou-jin5-a2, lai7-tiong chit8 tiam2 ou-ou-ou, he ho7-cho3 tong5, a pinn-a2 an2-ni khah lo5, khah3 peh8, che chiu7-si7 kio3-cho3 “chheng”. a chhu2 ia, chi2-u7 chit8 liap8 bak8-chiu-jin5 ou-ou-ou, i2-goa7 long2 bo5 peh8 e5, a chiu7-si7 kong2 “u7 tong5 bo5 chheng” , kong2 “chhu2 bo5 chheng” , kiam2 lan2 lang5 chit8 hang7."
        ],
        [
          "呀若是講這个「牛」呢，講「牛無齒」。講：「嘐漦啊，牛那會無嘴齒？牛嘴齒赫濟，那會無嘴齒？」因為咱這个嘴齒呀，有齒、有牙。因為若齒呢，可比講草呢若咬落去就斷去，呀斷去呢，落去腹肚底，腸仔肚啊毋就破了了？所致，上帝就設這个牛啊有這个牙無齒，啊就食草呀，用磨的，啊磨予幼幼，呀去傷害著伊的腹腸，啊講「牛無齒」。",
          "ia na7 si7 kong2 chit e5 “gu5” neh, kong2 “gu5 bo5 khi2”. kong2: “hau-siau5 ah, gu5 na2 e7 bo5 chhui3-khi2? gu5 chhui3-khi2 hiah che7, na2 e7 bo5 chhui3-khi2?” in-ui7 lan2 chit e5 chhui3-khi2 ia, u7 khi2, u7 ge5. in-ui7 na7 khi2 neh, kho2-pi2 kong2 chhau2 neh na7 ka7--loh8-khi3 chiu7 tng7--khi3, ia tng7--khi3 neh, loh8 khi3 pak-tou2-toe2, tng5-a2-tou7 a m7 to7 phoa3 liau2-liau2? sou2-ti3, Siong7-te3 chiu7 siat chit e5 gu5 ah u7 chit e5 ge5 bo5 khi2, a to7 chiah8-chhau2 ia, eng7 boa5 e5, a boa5 hou7 iu3-iu3, ia be7 khi3 siong-hai7 tioh8 i e5 pak-tng5, a kong2 “gu5 bo5 khi2” ."
        ],
        [
          "啊「虎」咧，「虎無擴，咱若畫虎呼，一个頭殼，啊就安呢畫咧就連尻脊骿，無彼个頭殼擴仔，講「虎無擴」，減咱人一項。",
          "a “hou2” leh, “hou2 bo5 khok, lan2 na7 oe7 hou2 honnh, chit8 e5 thau5-khak, a to7 an2-ni oe7 leh chiu7 lian5 kha-chiah-phiann, bo5 hit e5 thau5-khak-khok-a2, kong2 “hou2 bo5 khok” , kiam2 lan2 lang5 chit8 hang7."
        ],
        [
          "「兔無唇」，兔無嘴唇啦，安呢一个皮安呢含稠咧爾，無這个嘴唇，講「兔無唇」，亦減咱人一項。",
          "“thou3 bo5 tun5” , thou3 bo5 chhui3-tun5 lah, an2-ni chit8 e5 phe5 an2-ni kam5 tiau5 leh nih, bo5 chit e5 chhui3-tun5, kong2 “thou3 bo5 tun5”, ia7 kiam2 lan2 lang5 chit8 hang7."
        ],
        [
          "呀講這个「龍」咧，講「龍無耳」，龍無耳仔，只有一个像耳仔的一个翅仔，聽風爾。安呢風若來，啊咿，啊伊就知影……吔啥物款的動作。所致講「龍無耳」，減咱人一項。",
          "ia kong2 chit e5 “leng5” leh, kong2 “leng5 bo5 hi7”, leng5 bo5 hinn7-a2, chi2-u7 chit8 e5 chhiunn7 hinn7-a2 e5 chit8 e5 sit8-a2, thiann hong-nia5. an2-ni hong na7 lai5, a-i, a i chiu7 chai-iann2 ……e siann2-mih8 khoan2 e5 tong7-chok. sou2-ti3 kong2 “leng5 bo5 hi7” , kiam2 lan2 lang5 chit8 hang7."
        ],
        [
          "「蛇無腳」，蛇無腳，用趖的，所以伊亦減咱人一項。",
          "“choa5 bo5 kha” , choa5 bo5 kha, eng7 so5 e5, sou2-i2 i ia7 kiam2 lan2 lang5 chit8 hang7."
        ],
        [
          "「馬」呢，啊「馬無膽」，「馬那會無膽？」馬呼，無這个膽，有這个膽才會著驚，伊馬無膽著驚。所致古早相刣愛騎這个馬，號做「戰馬」，喝：「進哦！」啊伊就進，喝：「退哦！」啊伊就退；趒咧就趒咧，卜跳起來就跳起來。啊伊攏毋驚，直直進，所致，馬就是無膽，伊毋驚，破膽，毋驚膽，著驚破膽安呢。所以「馬無膽」。",
          "“be2” neh, a “be2 bo5 tann2” , “be2 na2 e7 bo5 tann2?” be2 honnh, bo5 chit e5 tann2, u7 chit e5 tann2 chiah e7 tioh8-kiann, i be2 bo5 tann2 be7 tioh8-kiann. sou2-ti3 kou2-cha2 sio-thai5 ai3 khia5 chit e5 be2, ho7-cho3 “chian3 be2”, hoah: “chin3--ouh!” a i chiu7 chin3, hoah: “the3--ouh!” a i chiu7 the3; tio5 leh to7 tio5 leh, beh thiau3--khi2-lai5 chiu7 thiau3--khi2-lai5. a i long2 m7 kiann, tit8-tit8 chin3, sou2-ti3, be2 chiu7-si7 bo5 tann2, i m7 kiann, be7 phoa3-tann2, m7 kiann tann2, be7 tioh8-kiann phoa3-tann2 an2-ni. sou2-i2 “be2 bo5 tann2” ."
        ],
        [
          "呀「羊仔」咧，羊仔就是講合貓鼠顛倒反，無這个瞳，「鼠無清，羊無瞳」，無瞳就是講無彼个目睭仁一點烏烏烏佇中央，啊濁濁爾，目睭濁濁，呀無彼个眼瞳，所致「羊仔無瞳」。",
          "ia “iunn5-a2” leh, iunn5-a2 chiu7-si7 kong2 kap niau2-chhi2 tian-to3-peng2, bo5 chit e5 tong5, “chhu2 bo5 chheng, iunn5 bo5 tong5”, bo5 tong5 chiu7-si7 kong2 bo5 hit e5 bak8-chiu-jin5 chit8 tiam2 ou-ou-ou ti7 tiong-ng, a lo5-lo5-nih, bak8-chiu lo5-lo5, ia bo5 hit e5 gan2-tong5, sou2-ti3 “iunn5-a2 bo5 tong5”."
        ],
        [
          "呀「猴」咧，「猴講無[面+比]」，無尻川[面+比]，啊只有二支骨，呀安呢若坐著，啊[走@百]起來，啊孤尻川二支骨，無這个尻川[面+比]，伊亦減一項。",
          "ia “kau5” leh, “kau5 kong2 bo5 phoe2” , bo5 kha-chhng-phoe2, a chi2-u7 nng7 ki kut, ia an2-ni na7 che7--tioh8, a peh khi2--lai5, a kou kha-chhng nng7 ki kut, bo5 chit e5 kha-chhng-phoe2, i iah8 kiam2 chit8 hang7."
        ],
        [
          "呀「雞」呢，「雞無鞭」，「哇，雞那會無鞭？」雞，你雞公共掠來刣呼，有雞核仔，啊無這个鞭，所致伊的交合啊，伊的交合就是講，雞公，啊[走@百]起哩雞母的頂頭，哈一个氣，安呢爾，伊無鞭。",
          "ia “ke” nih, “ke bo5 pian” , “oah, ke na2 e7 bo5 pian?” ke, li2 ke-kang ka7 liah8 lai5 thai5 honnh, u7 ke hut8-a2, a bo5 chit e5 pinn, sou2-ti3 i e5 kau hap8 ah, i e5 kau-hap8 chiu7-si7 kong2, ke-kang, a peh khi2 lih ke-bu2 e5 teng2-thau5, hah chit8 e5 khi3, an2-ni-nia5, i bo5 pian."
        ],
        [
          "呀若講這个「狗」呢，啊狗就是講「無脾」。咱這脾，就是講三个作用，就是吸收這个營養分，咱食落去的物件，啊這營養分落脾來吸收，啊才化血送去肝的所在。肝是藏血，脾是生血，但是，伊這个狗啊，無這个脾佇咧，hahnn，減一項。",
          "ia na7 kong2 chit e5 “kau2” nih, a kau2 chiu7-si7 kong2 “bo5 pi5” . lan2 che pi5, chiu7-si7 kong2 sann e5 chok-iong7, chiu7-si7 khip-siu chit e5 eng5-iong2-hun, lan2 chiah8--loh8-khi3 e5 mih8-kiann7, a che eng5-iong2-hun loh8 pi5 lai5 khip-siu, a chiah hoa3-huih sang3 khi3 koann e5 sou2-chai7. koann si7 chhang3-huih, pi5 si7 sinn-huih, tan7-si7, i chit e5 kau2 ah, bo5 chit e5 pi5 ti7--leh, hannh, kiam2 chit8 hang7."
        ],
        [
          "呀啊講這个「豬」呢，啊豬就是講「無血筋」。你若買豬肉呼，無人講：「哎喲，你這有筋，安呢我無愛，你著……無共我切、切無筋安呢……」買啥物肉都有筋，這个血筋，就這个筋安呢。孤這个豬無筋、無血筋，只有一个腳筋爾，腳有這个腳筋以外，攏無筋。所以，豬呀，無論是擱較臭酸的物件，擱較[禾+黑]的物件，食落去都中毒。都講：「啊伊食了就血濁哦，中毒囉，破病哦……安怎！」。伊就是無這个血筋的關係。",
          "ia a kong2 chit e5 “ti” nih, a ti chiu7-si7 kong2 “bo5 huih-kun”. li2 na7 be2 ti-bah honnh, bo5 lang5 kong2: “ai-ioh, li2 che u7 kin, an2-ni goa2 bo5 ai3, li2 tioh8…… bo5 ka7 goa2 chhiat, chhiat bo5 kun an2-ni……”  be2 siann2-mih8 bah to u7 kun, chit e5 huih-kun, chiu7 chit e5 kun an2-ni. kou chit e5 ti bo5 kun, bo5 huih-kun, chi2-u7 chit8 e5 kha-kin nia5, kha u7 chit e5 kha-kin i2-goa7, long2 bo5 kun. sou2-i2, ti-ia, bo5-lun7 si7 koh khah chhau3-sng e5 mih8-kiann7, koh khah bai2 e5 mih8-kiann7, chiah8--loh8-khi3 to be7 tiong3-tok8. to be7 kong2: “a i chiah8 liau2 to7 huih-lo5 ouh, tiong3-tok8--loh, phoa3-pinn7-ouh …… an2-choann2!” be7. i chiu7-si7 bo5 chit e5 huih-kun e5 koan-he7."
        ],
        [
          "所致十二生肖，每一个生肖都欠咱人一項。不但講伊這个欠一項，又擱愛分陰陽。安怎陰陽？咱十二生肖就是一、二、三、四、五、六、七、八、九、十、十一、十二，奇的屬陽，雙的屬陰。",
          "sou2-ti3 chap8-ji7 senn-siunn3, mui2 chit8 e5 senn-siunn3 to khiam3 lan2 lang5 chit8 hang7. put-tan7 kong2 i chit e5 khiam3 chit8 hang7, iu7 koh ai3 hun im-iong5. an2-choann2 im-iong5? lan2 chap8-ji7 senn-siunn3 chiu7-si7 chit8, nng7, sann, si3, gou7, lak8, chhit, peh, kau2, chap8, chap8-it, chap8-ji7, khia--e5 siok8 iong5, siang--e5 siok8 im."
        ],
        [
          "貓鼠就是排第一的，伊屬陽。啊是安怎伊屬陽咧？伊腳五爪。伊腳五爪就是陽。呀啊牛呢，腳蹄只有二个，二，二數，啊就是屬陰。虎咧，腳五爪，啊就是屬陽。兔仔，腳四爪，啊就屬陰。龍，腳五爪，屬陽。蛇，蛇無腳。啊蛇無腳，伊舌二支，普通物件舌一支，伊蛇二支，所以伊二支舌就是屬陰。伊亦是屬陰。啊這个馬呢腳蹄一个爾，馬腳蹄一个，所致伊馬屬陽。羊仔，腳蹄，啊屬陰。合豬仝款，屬陰。啊這个猴呢，又擱五爪，又擱屬陽。啊雞，又擱四爪，屬陰。狗，又擱五爪，屬陽。吔，啊這个豬呢，又擱腳蹄又擱二爪，又擱屬陰。",
          "niau2-chhi2 chiu7-si7 pai5 te7-it e5, i siok8 iong5. a si7 an2-choann2 i siok8 iong5 leh? i kha gou7 jiau2. i kha gou7 jiau2 chiu7-si7 iong5. ia a gu5 neh, kha-te5 chi2-u7 nng7 e5, ji7, ji7 sou3, a chiu7-si7 siok8 im. hou2 leh, kha gou7 jiau2, a chiu7-si7 siok8 iong5. thou3-a2, kha si3 jiau2, a to7 siok8 im. leng5, kha gou7 jiau2, siok8 iong5. choa5, choa5 bo5 kha. a choa5 bo5 kha, i chih8 nng7 ki, phou2-thong mih8-kiann7 chih8 chit8 ki, i choa5 nng7 ki, sou2-i2 i nng7 ki chih8 chiu7-si7 siok8 im. i ia7 si7 siok8 im. a chit e5 be2 neh kha-te5 chit8 e5 nia5, be2 kha-te5 chit8 e5, sou2-ti3 i be2 siok8 iong5. iunn5-a2, kha-te5, a siok8 im. kap ti kang5-khoan2, siok8 im. a chit e5 kau5 neh, iu7 koh gou7 jiau2, iu7 koh siok8 iong5. a koe, iu7 koh si3 jiau2, siok8 im. kau2, iu7 koh gou7 jiau2, siok8 iong5. e, a chit e5 ti neh, iu7 koh kha-te5 iu7 koh nng7 jiau2, iu7 koh siok8-im."
        ],
        [
          "所以著擱分這个陰陽、五行，安呢分配。先人就是設這个物件，予咱逐个每日卜用攏真方便。啊這十二生肖是咱每日、每年都愛用的物件，逐个都愛用會著安呢。呼，啊簡單講一个故事。",
          "sou2-i2 tioh8 koh hun chit e5 im-iong5, gou7-heng5, an2-ni hun-phoe3. sian-jin5 chiu7-si7 siat chit e5 mih8-kiann7, hou7 lan2 tak8 e5 moe2-jit8 beh iong7 long2 chin hong-pian7. a chit chap8-ji7 senn-siunn3 si7 lan2 moe2-jit8, moe2-ni5 to ai3 iong7 e5 mih8-kiann7, tak8 e5 to ai3 iong7 e7 tioh8 an2-ni. honnh, a kan2-tan kong2 chit8 e5 kou3-su7."
        ]
      ],
      "篇名": "十二生肖的由來"
    }
  ]
}
