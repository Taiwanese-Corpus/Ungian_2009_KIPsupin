{
  "作者": "林清廉",
  "出版年": "1935",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "Teh-beh講起現在e5事，也著講淡薄過去e5情形來接續。",
          "Teh-beh kong2-khi2 hian7-chai7 e5 su7, ia7 tioh8 kong2 tam7-poh8 ke3-khi3 e5 cheng5-heng5 lai5 chiap-soa3."
        ],
        [
          "因為我有讀著12月號e5教會報，有1篇替平埔族teh辯解in e5冤枉，我e5心不止受感動，所以寫這篇專專來論宜蘭e5平埔族。(Ia7後來soa3論東部e5阿美族)。",
          "In-ui7 goa2 u7 thak8 tioh8 12 geh8 ho7 e5 Kau3-hoe7-po3, u7 chit8 phiN thoe3 PiN5-pou-chok8 teh pian7-kai2 in e5 oan-ong2, goa2 e5 sim put-chi2 siu7 kam2-tong7, sou2-i2 sia2 chit phiN choan-choan lai5 lun7 Gi5-lan5 e5 PiN5-pou-chok8. (Ia7 au7-lai5 soa3 lun7 tang-pou7 e5 A-mi-chok8)."
        ],
        [
          "宜蘭e5平埔族，本有36社，40外年前，in e5人額不止choe7，教會ia7真興起。Hit-tiap8 in真富裕，因為in有「公租」、「私租」thang收。就是舊政府e5時代，有特別款待in。Ti7 tak8社e5附近e5土地，漢人若去開墾，到收成e5時，每年tioh8納租，交in e5頭目。頭目除公費以外，chhun--e5，tioh8照丁、口，分hou7 tak8戶。(Hit時教會e5經費，無對個人toe5，long2是頭目對公租來支出)。私租是in若賣田無to2斷，買田e5人，每年猶原 tioh8納淡薄 hou7賣主。Chit 2款---「公租」、「私租」總明叫做「番租」。因為有這款「番租」thang收，所以in (平埔族) khah pin5-toaN7。有人免啥物做工，猶原 oe7得生活。",
          "Gi5-lan5 e5 PiN5-pou-chok8, pun2 u7 36 sia7,40 goa7 ni5 cheng5, in e5 lang5-giah8 put-chi2 choe7, kau3-hoe7 ia7 chin heng-khi2. Hit-tiap8 in chin hu3-ju7, in-ui7 in u7 “kong-chou”, “su-chou” thang siu. Chiu7-si7 ku7 cheng3-hu2 e5 si5-tai7, u7 tek8-piat8 khoan2-thai7 in. Ti7 tak8 sia7 e5 hu7-kun7 e5 thou2-toe7,Han3-jin5 na7 khi3 khai-khun2, kau3 siu-seng5 e5 si5, mui2 ni5 tioh8 lap8-chou, kau in e5 thau5-bak8. Thau5-bak8 tu5 kong-hui3 i2-goa7,chhun--e5, tioh8 chiau3 teng, khau2, pun hou7 tak8 hou7. (Hit-si5 kau3-hoe7 e5 keng-hui3, bo5 tui3 ko3-jin5 toe5, long2 si7 thau5-bak8 tui3 kong-chou lai5 chi-chhut). Su-chou si7 in na7 boe7 chhan5 bo5 to2-tng7, boe2 chhan5 e5 lang5, mui2 ni5 iu5-goan5 tioh8 lap8 tam7-poh8 hou7 boe7-chu2. Chit nng7 khoan2---“Kong-chou”, “su-chou” chong2 mia5 kio3-choe3“hoan-chou”. In-ui7 u7 chit khoan2 “hoan-chou” thang siu, sou2-i2 in (PiN5-pou-chok8)khah pin5-toaN7. U7 lang5 bian2 sim2-mih8 choe3-kang, iu5-goan5 oe7 tit seng-oah8."
        ],
        [
          "到新政府領台了後，經過10數年，就這款e5「番租」ka7 i廢無。有用公債卷(叫做「補充金」)，來補助in。可惜in boe7-hiau2保守，經過無幾年，就long2無--去。對an2-ni，in e5生活 khah困難，kou-put-chiong tioh8四散，si3-koe3去chhe7頭路，對an2-ni，tak8社e5人數漸漸khah少，有e5 chhun 10數戶，有e5 chhun 5、6戶，有所在long2無。",
          "Kau3 sin cheng3-hu2 leng2 Tai5 liau2-au7,keng-ke3 10 sou3 ni5, chiu7 chit khoan2 e5 “hoan-chou” ka7 i hoe3-bo5. U7 eng7 Kong-che3-koan3 (kio3-choe3 “Pou2-chhiong-kim”),lai5 pou2-chou7 in. Kho2-sioh in boe7-hiau2 po2-siu2, keng-ke3 bo5 kui2 ni5, chiu7 long2 bo5--khi3. Tui3 an2-ni, in e5 seng-oah8 khah khun3-lan5, kou-put-chiong tioh8 si3-soaN3, si3-koe3 khi3 chhe7 thau5-lou7, tui3 an2-ni, tak8 sia7 e5 jin5-sou3 chiam7-chiam7 khah chio2, u7-e5 chhun 10 sou3 hou7, u7-e5 chhun 5, 6 hou7,u7 sou2-chai7 long2 bo5."
        ],
        [
          "TaN in e5四散tah-loh8去？",
          "TaN in e5 si3-soaN3 tah-loh8 khi3 ?"
        ],
        [
          "1. 為tioh8生活上e5關係，in e5 cha-bou2-kiaN2 khah愛嫁漢人。所以hou7漢人kap內地人娶真choe7去。對an2-ni，in e5生thoaN3，直直減少，所以現在e5平埔族khah少。",
          "1.Ui7 tioh8 seng-oah8 siong7 e5 koan-he7, in e5 cha-bou2-kiaN2 khah ai3 ke3 Han3-jin5. Sou2-i2 hou7 Han3-jin5 kap Lai7-toe7 lang5 chhoa7 chin choe7 khi3. Tui3 an2-ni, in e5 siN-thoaN3, tit8-tit8 kiam2-chio2, sou2-i2 hian7-chai7 e5 PiN5-pou-chok8 khah chio2."
        ],
        [
          "2. 現在所存在宜蘭e5平埔族，大部份是遷徙ti7東部。總是ti7基隆、台北也有。東部第一choe7 e5所在，就是ti7花蓮港街附近e5地方，第二是ti7台東街附近，ia7玉里庄、馬太鞍、鯉魚尾long2有。Koh chit8部份是khia7起ti7東部e5沿海，對鹽寮坑透到大尖石，照我所知，有百外戶。",
          "2. Hian7-chai7 sou2 chun5-chai7 Gi5-lan5 e5 PiN5-pou-chok8, toa7-pou7-hun7 si7 chhian-soa2 ti7 Tang-pou7. Chong2-si7 ti7 Koe-lang5, Tai5-pak ia7 u7. Tang-pou7 te7-it choe7 e5 sou2-chai7, chiu7-si7 ti7 Hoe-lian5-kang2 koe hu7-kun7 e5 toe7-hng, te7-ji7 si7 ti7 Tai5-tang koe hu7-kun7, ia7 Giok8-li2 chng, Ma2-tai7-an, Li2-hi5-be2 long2 u7. Koh chit8 pou7-hun7 si7 khia7-khi2 ti7 Tang-pou7 e5 ian5-hai2, tui3 Iam5-liau5-khiN thau3 kau3 Toa7-chiam-chioh8, chiau3 goa2 sou2 chai, u7 pah-goa7 hou7."
        ],
        [
          "現在iau2 ti7宜蘭e5平埔族，對ti7宗教啥物款？大部份iau2是基督教。雖然in e5社內拜堂無--去，m7是long2總無。有e5是移轉ti7 khah鬧熱e5所在。",
          "Hian7-chai7 iau2 ti7 Gi5-lan5 e5 PiN5-pou-chok8, tui3 ti7 chong-kau3 sim2-mih8 khoan2 ? Toa7-pou7-hun7 iau2 si7 Ki-tok-kau3. Sui-jian5 in e5 sia7-lai7 pai3-tng5 bo5--khi3, m7 si7 long2-chong2 bo5. U7-e5 si7 i5-choan2 ti7 khah lau7-jiat8 e5 sou2-chai7."
        ],
        [
          "現時蘭陽三郡(原本36社e5地方)，iau2有8間e5拜堂kap講議所，tak8間long2有平埔族kap漢人saN-kap禮拜。雖然有一半間無，iau2-ku2有幾na7間做禮拜e5人額，是平埔族khah choe7。雖然有e5離拜堂khah遠，無來做禮拜。傳教師若知影，thang去招呼in，因為in 猶原是基督教。",
          "Hian7-si5 Lan5-iong5 sam-kun7 (goan5-pun2 36 sia7 e5 toe7-hng), iau2 u7 8 keng e5 pai3-tng5 kap kang2-gi7-sou2, tak8 keng long2 u7 PiN5-pou-chok8 kap Han3-jin5 saN-kap le2-pai3. Sui-jian5 u7 chit8-poaN3 keng bo5, iau2-ku2 u7 kui2-na7 keng choe3 le2-pai3 e5 lang5-giah8, si7 PiN5-pou-chok8 khah choe7. Sui-jian5 u7-e5 li7 pai3-tng5 khah hng7, bo5 lai5 choe3 le2-pai3. Thoan5-kau3-su na7 chai-iaN2, thang khi3 chio-hou in, in-ui7 in iu5-goan5 si7 Ki-tok-kau3."
        ],
        [
          "阿美族，就是tiam3 ti7東台灣企起e5原住民，in 原本面無刺字，也無thai5 人e5風俗；in 所tiam3，是ti7太平洋山腳e5所在，所以人ka7 in 分別是「低山番」（別款，原本男女，面攏著刺字，也常常愛thai5 人，生活是tiam3 ti7山內，所以人ka7 伊分別是「懸山番」 ）。",
          "A-bi2-chok8, chiu7-si7 tiam3 ti7 tang Tai5-oan5 khia7-khi2 e5 goan5-chu7-bin5, in goan5-pun2 bin7 bo5 chhiah-ji7, ia7 bo5 thai5-lang5 e5 hong-siok8; in sou2 tiam3, si7 ti7 Thai3-peng5-iuN5 soaN-kha e5 sou2-chai7, sou2-i2 lang5 ka7 in hun-piat8 si7 “ke7-soaN-hoan” (pat8-khoan2, goan5-pun2 lam5-lu2, bin7 long2 tioh8 chhiah-ji7, ia7 siong5-siong5 ai3 thai5-lang5, seng-oah8 si7 tiam3 ti7 soaN-lai7, sou2-i2 lang5 ka7 i hun-piat8 si7 “koan5-soaN-hoan”)."
        ],
        [
          "今我所teh 講e5，是專講「低山番」（阿美族）；tui3洄瀾港 到台東，一choa7 平洋以及沿海邊，四界攏有阿美族teh 企起（大約有倚5萬），論in e5生活，全部是耕農，be7 曉做生理，查甫e5，有時愛掠；查某e5，攏著做穡。",
          "TaN goa2 sou2 teh kong2 e5, si7 choan kong2 “ke7-soaN-hoan”(A-bi2-chok8); tui3 Hoe5-lan5-kang2 kau3 Tai5-tang, chit8 choa7 peng5-iuN5 i2-kip8 ian5-hai2-piN, si3-koe3 long2 u7 A-bi2-chok8 teh khia7-khi2 (tai7-iok u7 oa2 gou7 ban7), lun7 in e5 seng-oah8, choan5-pou7 si7 keng-long5, be7-hiau2 choe3 seng-li2, cha-pou--e5, u7-si5 ai3 liah8, cha-bou2--e5, long2 tioh8 choh-sit."
        ],
        [
          "論教育，官府ti7逐所在攏有ka7 in 設公學校，koh ti7逐個番社有設夜學，hou7少年e5男女學國語，in 真歡喜學國語，會講國語e5少年人較濟，會講漢語e5真少。",
          "Lun7 kau3-iok8, koaN-hu2 ti7 tak8 sou2-chai7 long2 u7 ka7 in siat kong-hak8-hau7, koh ti7 tak8-e5 hoan-sia7 u7 siat ia7-oh8, hou7 siau3-lian5 e5 lam5-lu2 oh8 kok-gi2, in chin hoaN-hi2 oh8 kok-gi2, oe7 kong2 kok-gi2 e5 siau3-lian5-lang5 khah choe7, oe7 kong2 Han3-gi2 e5 chin chio2."
        ],
        [
          "論in e5起厝，本是細仔間，厝內用藤、菅榛縛箄仔做炕床，中央留一個空地通起火烘燒；現在teh 改正，漸漸teh 起東洋式，窗仔門，玻璃肚拖門，總是外面看親像東洋式，內面soah無seng5。總是到這cham7 就teh-beh 危險啦，in 平時是真儉，總是已經有人厝起真爽，食穿極優等e5，無幾年e5中間，田攏賣去，厝也續賣去，家伙攏開了了，驚了後來也會濟濟人親像an2-ni。",
          "Lun7 in e5 khi2-chhu3, pun2 si7 soe3-a2 keng, chhu3-lai7 eng7 tin5, koaN-chin pak8 pi-a2 choe3 khang3-chhng5, tiong-iong lau5 chit8 e5 khang-toe7 thang khi2-hoe2 hang-sio; hian7-chai7 teh kai2-cheng3, chiam7-chiam7 teh khi2 tang-iuN5-sek, thang-a2-mng5, po-le5-tou7 thoah-mng5, chong2-si7 goa7-bin7 khoaN3 chhin-chhiuN7 tang-iuN5-sek, lai7-bin7 soah bo5 seng5. Chong2-si7 kau3 chit-cham7 chiu7 teh-beh gui5-hiam2 lah, in peng5-si5 si7 chin khiam7, chong2-si7 i2-keng u7 lang5 chhu3 khi2 chin song2, chiah8 chheng7 kek8 iu-teng2 e5, bo5 kui2 ni5 e5 tiong-kan, chhan5 long2 boe7--khi3, chhu3 ia7 soa3 boe7--khi3, ke-hoe2 long2 khai liau2-liau2, kiaN-liau2 au7-lai5 ia7 oe7 choe7-choe7 lang5 chhin-chhiuN7 an2-ni."
        ],
        [
          "論宗教，in 所服事e5，較要緊是祖公，逐擺若收冬了後，就通社聯合食酒跳舞，紀念in e5祖公，也表明感謝造物主，有e5有服事鹿頭抑是豬頭。Ti7玉里支廳管內e5阿美族，in e5厝內較濟有祀神社，也ti7濟濟e5庄頭有起神社，嫁娶e5時，就去神社參拜，警察官立會，親族也攏te3 去看，an2-ni做結婚式；葬式也有e5請和尚來唸經，已經有阿美族e5人做東洋式e5和尚，常常hou7人請去赴葬式。",
          "Lun7 chong-kau3, in sou2 hok8-su7 e5, khah iau3-kin2 si7 chou2-kong, tak8-pai2 na7 siu-tang liau2-au7, chiu7 thong-sia7 lian5-hap8 chiah8-chiu2 thiau3-bu2, ki3-liam7 in e5 chou2-kong, ia7 piau2-beng5 kam2-sia7 cho7-but8-chu2, u7-e5 u7 hok8-su7 lok8-thau5 iah si7 ti-thau5. Ti7 Giok8-li2 chi-thiaN koan2-lai7 e5 A-bi2-chok8, in e5 chhu3-lai7 khah choe7 u7 su7 sin5-sia7, ia7 ti7 choe7-choe7 e5 chng-thau5 u7 khi2 sin5-sia7, ke3-chhoa7 e5 si5, chiu7 khi3 sin5-sia7 chham-pai3, keng2-chhat-koaN lip8-hoe7, chhin-chok8 ia7 long2 te3 khi3 khoaN3, an2-ni choe3 kiat-hun-sek; chong7-sek ia7 u7 e5 chhiaN2 hoe5-siuN7 lai5 liam7-keng, i2-keng u7 A-bi2-chok8 e5 lang5 choe3 tang-iuN5-sek e5 hoe5-siuN7, siong5-siong5 hou7 lang5 chhiaN2 khi3 hu3 chong7-sek."
        ],
        [
          "論傳教ti7阿美族e5中間，這tiap8抵teh 開戰，成績好，已經有得著幾若人來信。現時若佈道ti7 in 中間，或是個人佈道抑是團體，攏好機會。舊年十二月，佈道團來觀音山e5時，我有chhoa7 in 去探番社，hit時有幾若個婦人人做陣，從中有一人潘--氏阿妹，劉天來長老請伊做通譯，就入去in e5厝內，經過幾若家，講道理hou7 in 聽，in 聽了真歡喜，攏無反對，o-lo2阮所講e5，是真有影，也顯明感謝e5款，講：「佳哉 lin2來報阮知，是叫醒阮e5心。」論團體e5佈道，看許南勉sang3 所報e5，就知。論傳教ti7阿美族將來著怎樣進行，鄙人常teh 研究，向望後月beh 會接續koh寫淡薄hou7列位做參考。",
          "Lun7 thoan5-kau3 ti7 A-bi2-chok8 e5 tiong-kan, chit-tiap8 tu2 teh khai-chian3, seng5-chek ho2, i2-keng u7 tit tioh8 kui2-na7 lang5 lai5 sin3. Hian7-si5 na7 pou3-to7 ti7 in tiong-kan, hek8 si7 ko3-jin5 pou3-to7 iah si7 thoan5-the2, long2 ho2 ki-hoe7. Ku7-ni5 chap8-ji7 geh8, pou3-to7 thoan5 lai5 Koan-im-soaN e5 si5, goa2 u7 chhoa7 in khi3 tham3 hoan-sia7, hit-si5 u7 kui2-na7 e5 hu7-jin5-lang5 choe3-tin7, chiong5-tiong u7 chit8 lang5 PhoaN--si3 A-moe7, Lau5 Thian-lai5 tiuN2-lo2 chhiaN2 i choe3 thong-ek8, chiu7 jip8 khi3 in e5 chhu3-lai7, keng-koe3 kui2-na7 ke, kong2-to7-li2 hou7 in thiaN, in thiaN liau2 chin hoaN-hi2, long2 bo5 hoan2-tui3, o-lo2 goan2 sou2 kong2 e5, si7 chin u7-iaN2, ia7 hian2-beng5 kam2-sia7 e5 khoan2, kong2: “kai-chai3 lin2 lai5 po3 goan2 chai, si7 kio3-chhiN2 goan2 e5 sim.” Lun7 thoan5-the2 e5 pou3-to7, khoaN3 Khou2 Lam5-bian2 sang3 sou2 po3 e5, chiu7 chai. Lun7 thoan5-kau3 ti7 A-bi2-chok8 chiong-lai5 tioh8 chaiN2-iuN7 chin3-heng5, pi2-lang5 siong5 teh gian2-kiu3, ng3-bang7 au7-geh8 beh oe7 chiap-soa3 koh sia2 tam7-poh8 hou7 liat8-ui7 choe3 chham-kho2."
        ]
      ],
      "篇名": "Hian7-tsai7 e5 Pinn5-poo-tsok8 kap A-mi-tsok8"
    }
  ]
}
