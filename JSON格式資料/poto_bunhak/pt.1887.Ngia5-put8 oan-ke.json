{
  "作者": "編輯室",
  "出版年": "1887",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "每年3月23日就是媽祖生；ti7府城有一間大媽祖廟，是祀大媽參二媽。後來有分二媽e5神像去北港服事，號做北港媽；幾若年以來，有風聲伊e5名興到南北二路，四圍e5男女不止熱心服事，有e5去北港燒金，有e5來府城，無定著。北港e5二媽有時三月面著來府城，探大媽。",
          "Mui2-ni5 saN-goeh8 23 jit8 chiu7-si7 Ma2-chou2-siN; ti7 Hu2-siaN5 u7 chit8 keng toa7 Ma2-chou2-bio7; si7 chhai7 toa7-ma2 chham ji7-ma2.  Au7-lai5 u7 hun ji7-ma2 e5 sin5-siong7 khi3 Pak-kang2 hok8-sai7, ho7-cho3 Pak-kang2-ma2; kui2-na7 ni5 i2-lai5, u7 hong-siaN i e5 mia5 heng kau3 lam5-pak ji7-lou7; si3-ui5 e5 lam5-li2 put-chi2 jiat8-sim hok8-sai7; u7-e5 khi3 Pak-kang2 sio kim, u7-e5 lai5 Hu2-siaN5, bo5 tiaN7-tioh8.  Pak-kang2 e5 ji7-ma2 u7-si5 saN-goeh8-bin7 tioh8 lai5 Hu2-siaN5, tham3 toa7-ma2."
        ],
        [
          "今年3月14日，有入府內；未到城門e5時，城內外e5廟有十外頂大輦出城去等接--伊。Teh-beh相近e5時，大家相爭愛先接--著，搶頭香較有名聲，走到冤家，三老爺宮較處頭鏢，大旗舉無抵好，hou7普濟殿境e5人li3-li3破，tui3 hit-tiap8就拾恨。抵抵入城e5時大家就相扑--lah，chham賣物e5擔續long3-long3--倒，以及賣粉粿e5甌仔也續提--起來準石頭相擲，舉人e5店窗枋做器械來摃--louh！參toe3 teh隨香查甫查某也著傷不止濟人；佛轎有e5也續扑歹，兩爿有e5著傷真傷重，致到著扛去hou7縣主驗，也續掠4個人送落縣。",
          "Kin-ni5 3 goeh8 14 jit8, u7 jip8 Hu2-lai7; boe7 kau3 siaN5-mng5 e5 si5, siaN5-lai7-goa7 e5 bio7 u7 chap8 goa7 teng2 toa7-lian2 chhut-siaN5 khi3 tan2-chih--i.  Teh-beh saN-kin7 e5 si5, tai7-ke saN-chiN ai3 seng chih--tioh8, chhiuN2 thau5-hiuN khah u7 mia5-siaN, chau2 kau3 oan-ke; Sam-lau7-ia5-keng khah chhi3-thau5-pio, toa7-ki5 kiah8 bo5 tu2-ho2, hou7 Phou2-che3-tian7 keng2 e5 lang5 li3-li3-phoa3; tui3 hit-tiap8 chiu7 khioh-hin7.  Tu2-tu2 jip8-siaN5 e5 si5 tai7-ke chiu7 sio-phah--lah, chham be7-mih8 e5 taN3 soa3 long3-long3--to2; i2-kip8 be7 hun2-koe2 e5 au-a2 ia7 soa3 theh8--khi2-lai5 chun2 chioh8-thau5 sio-tim3; kiah8 lang5 e5 tiam3-thang-pang cho3 khi3-hai5 lai5 kong3--louh ! Chham toe3 teh sui5-hiuN  ta-pou cha-bou2 ia7 tioh8-siong put-chi2 che7 lang5; put8-kio7 u7-e5 ia7 soa3 phah-phaiN2, liong2-peng5 u7-e5 tioh8-siong chin siong-tiong7, ti3-kau3 tioh8 kng khi3 hou7 Koan7-chu2 giam7, ia7 soa3 liah8 4 e5 lang5 sang3 loh8 koan7."
        ],
        [
          "三老爺宮真m7願倒轉去叫人來截ti7半路beh扑--伊，抵抵普濟殿e5佛轎過，beh倚兩間厝遠，就hou7伊圍--teh。M7-ku2普濟殿強koh chhoaN3，tou2-nge7犁--過去，ti7 hia又koh冤家，佛轎扛走到小媽祖，hia e5人就來ka7 in做公親。佛轎hou7小媽祖留隔一暝，才hou7伊扛倒--去。三老爺宮e5人著傷不止濟，普濟殿也無少。",
          "Sam-lau7-ia5-keng chin m7-goan7 to3-tng2 khi3 kio3 lang5 lai5 chah8 ti7 poaN3-lou7 beh phah--i; tu2-tu2 Phou2-che3-tian7 e5 put8-kio7 koe3, beh oa2 nng7 keng chhu3 hng7, chiu7 hou7 i ui5--teh.  M7-ku2 Phou2-che3-tian7 kiong5 koh chhoaN3, tou2-nge7 le5--koe3-khi3; ti7 hia iu7-koh oan-ke, put8-kio7 kng-chau2 kau3 Sio2-ma2-chou2, hia e5 lang5 chiu7 lai5 ka7 in cho3 kong-chhin.  Put8-kio7 hou7 Sio2-ma2-chou2 lau5 keh chit8 mi5, chiah hou7 i kng to3--khi3.  Sam-lau7-ia5 keng e5 lang5 tioh8-siong put-chi2 che7, Phou2-che3-tian7 ia7 bo5 chio2."
        ],
        [
          "像hit 日下太子佮南廠也扑到不止傷重，是因為頂pang去送南鯤身王爺就有積怨。",
          "Siang7 hit jit8 E7-thai3-chu2 kap Lam5-chhiuN2 ia7 phah kau3 put-chi2 siong-tiong7; si7 in-ui7 teng2-pang khi3 sang3 Lam5-kun-sin Ong5-ia5 chiu7 u7 chek-oan3."
        ],
        [
          "到16日北港媽beh倒--去，縣主就照次序排列hou7 in送出城，武營也派兵去持防，是驚了hiah-e5佛轎koh冤家。送出城e5佛轎佮人已經倒轉--來，北港媽就行，beh近洲仔尾社，hia e5人也來接--伊，續送過in e5社，嶄然有hiah遠；hit 時in e5厝就hou7火燒真濟間，續無人thang扑火，到in倒轉來火已經hoa--lah！可見敬佛會害人真慘--ah！",
          "Kau3 16 jit8 Pak-kang2-ma2 beh to3--khi3, Koan7-chu2 chiu7 chiau3 chhu3-su7 pai5-liat8 hou7 in sang3 chhut siaN5, Bu2-iaN5 ia7 phai3 peng khi3 ti5-hong5, si7 kiaN-liau2 hiah-e5 put8-kio7 koh oan-ke.  Sang3 chhut-siaN5 e5 put8-kio7 kap lang5 i2-keng to3-tng2--lai5, Pak-kang2 ma2 chiu7 kiaN5; beh kin7 Chiu-a2-boe2-sia7, hia e5 lang5 ia7 lai5 chih--i, soa3 sang3 koe3 in e5 sia7, cham2-jian5 u7 hiah hng7; hit-si5 in e5 chhu3 chiu7 hou7 hoe2 sio chin che7 keng, soa3 bo5 lang5 thang phah-hoe2; kau3 in to3-tng2--lai5 hoe2 i2-keng hoa--lah ! Kho2-kian3 keng3-put8 e7 hai7-lang5 chin chham2--ah !"
        ]
      ],
      "篇名": "Ngia5-put8 uan-ke"
    }
  ]
}
