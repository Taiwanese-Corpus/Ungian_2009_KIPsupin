{
  "作者": "陳瓊琚",
  "出版年": "1930",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "第1章",
          "Te7 it chiuN"
        ],
        [
          "1.遷徙去加拿大企起。",
          "1. Chhian-soa2 khi3 Ka-na2-tai7 khia7-khi2."
        ],
        [
          "偕牧師e5 父母原本是企起ti7 蘇格蘭e5 Sutherlandshire。 Ti7 1830年有tui3 這所在遷徙去tiam3 ti7 加拿大。Hit個因端是為著當hit 時tu2-tu2是ti7 hit 所在e5 作穡人有惹起攪擾e5 事件，大家tu2著真悽慘，濟濟e5 家屋kap拜堂受in e5 毀壞，koh 人死真濟，看著an2-ni 伊e5 父母2人參詳才徙去加拿大企起。後來1家團圓，夫婦和合，koh 有得著6個子。偕牧師就是煞尾子。",
          "Kai Bok8-su e5 pe7-bu2 goan5-pun2 si7 khia7-khi2 ti7 Sou-kek-lan5 e5 Sutherlandshire. Ti7 1830 ni5 u7 tui3 chit sou2-chai7 chhian-soa2 khi3 tiam3 ti7 Ka-na2-tai7. Hit e5 in-toaN si7 ui7 tioh8 tng hit-si5 tu2-tu2 si7 ti7 hit sou2-chai7 e5 choh-sit-lang5 u7 jia2-khi2 kiau2-jiau2 e5 su7-kiaN7, tai7-ke tu2 tioh8 chin chhiN-chham2, choe7-choe7 e5 ka-ok kap pai3-tng5 siu7 in e5 hui2-hoai7, koh lang5 si2 chin choe7, khoaN3 tioh8 an2-ni i e5 pe7-bu2 nng7 lang5 chham-siong5 chiah soa2 khi3 Ka-na2-tai7 khia7-khi2 . Au7-lai5 chit8 ke thoan5-oan5, hu-hu7 ho5-hap8, koh u7 tit tioh8 lak8 e5 kiaN2. Kai Bok8-su chiu7-si7 soah-be2 kiaN2."
        ],
        [
          "In 所企起e5 所在算是新開墾--e5，所以逐日tui3 天tu2光e5 時就有聽著chho3 樹仔kap破柴e5 聲，亦到e5昏時就ti7 厝nih8 e5 周圍thang 看見燒柴草e5 火煙直直chheng3 到滿天。 今beh hou7 這款刺仔埔kap樹林e5 曠野來變做肥地，che 就是當時遷徙去hia 企起e5 人e5 目的kap in 一生e5 大事業。總是in iau2 一項e5 大事業就是那開墾土地那盡力ti7 宣傳主e5 福音。In 大家起頭有揀1 個真敬虔koh 老實e5 人做in 教會e5 牧師，thang 教示in 攏總e5 囡仔讀聖冊，kap引chhoa7 in 會曉敬疼上帝kap深信--伊。 論hit 時in teh 教示囡仔卻無有一定e5 組織法，總是為著這個牧師e5 熱心鼓舞，大大有激醒青年輩e5 人e5 良心，所以tui3 這間細細間e5 拜堂來獻身beh 做傳主e5 福音到一世人e5 有40人。",
          "In sou2 khia7-khi2 e5 sou2-chai7 sng3 si7 sin khai-khun2--e5, sou2-i2 tak8-jit8 tui3 thiN tu2 kng e5 si5 chiu7 u7 thiaN tioh8 chho3 chhiu7-a2 kap phoa3-chha5 e5 siaN, iah8 kau3 e5-hng si5 chiu7 ti7 chhu3--nih8 e5 chiu-ui5 thang khoaN3-kiN3 sio chha5-chhau2 e5 he2-ian tit8-tit8 chheng3 kau3 moa2-thiN. TaN beh hou7 chit khoan2 chhi3-a2-pou kap chhiu7-na5 e5 khong3-ia2 lai5 piN3-choe3 pui5-toe7, che chiu7-si7 tng-si5 chhian-soa2 khi3 hia khia7-khi2 e5 lang5 e5 bok8-tek kap in it-seng e5 toa7 su7-giap8. Chong2-si7 in iau2 chit8 hang7 e5 toa7 su7-giap8 chiu7-si7 na2 khai-khun2 thou2-toe7 na2 chin7-lat8 ti7 soan-thoan5 Chu2 e5 hok-im. In tai7-ke khi2-thau5 u7 keng2 chit8 e5 chin keng3-khian5 koh lau2-sit8 e5 lang5 choe3 in kau3-hoe7 e5 bok8-su, thang ka3-si7 in long2-chong2 e5 gin2-na2 thak8 Seng3-chheh, kap in2-chhoa7 in oe7 hiau2 keng3-thiaN3 Siong7-te3 kap chhim-sin3--I. Lun7 hit-si5 in teh ka3-si7 gin2-na2 khiok bo5 u7 it-teng7 e5 chou-chit-hoat, chong2-si7 ui7 tioh8 chit e5 Bok8-su e5 jiat8-sim kou2-bu2, toa7-toa7 u7 kek-chhiN2 chheng-lian5-poe3 e5 lang5 e5 liong5-sim, sou2-i2 tui3 chit keng soe3-soe3 keng e5 pai3-tng5 lai5 hian3-sin beh choe3 thoan5 Chu2 e5 hok-im kau3 chit8-si3-lang5 e5 u7 40 lang5."
        ],
        [
          "2.論偕牧師e5 出世kap志願傳道e5 事。",
          "2. Lun7 Kai Bok8-su e5 chhut-si3 kap chi3-goan7 thoan5-to7 e5 su7."
        ],
        [
          "偕牧師tu2-tu2是照頂面所講ti7 hit 款境遇中來出世，伊出世是ti7 1844年3 月21日。 伊ti7 細細漢e5 時就不時tui3 伊e5 老母聽著耶穌e5 代誌，所以逐項伊攏有記入ti7 心--nih8 。到10 歲e5 時伊就志願將來ai3 beh 做主e5 工，1世人來傳伊e5 真理hou7 人聽。 Hit時tu2-tu2有1個出巡e5 牧師，就是福建省Pin Ui-liam5 宣教師去加拿大傳道理，亦順路有來in tiam3 e5 所在說教，不止有感動著偕牧師e5 心，所以chhiaN5伊ai3 傳道理e5 心一發堅固。",
          "Kai Bok8-su tu2-tu2 si7 chiau3 teng2-bin7 sou2 kong2 ti7 hit khoan2 keng2-gu7 tiong lai5 chhut-si3, i chhut-si3 si7 ti7 1844 ni5 3 geh8 21 jit8. I ti7 soe3-soe3 han3 e5 si5 chiu7 put-si5 tui3 i e5 lau7-bu2 thiaN tioh8 Ia5-sou e5 tai7-chi3, sou2-i2 tak8-hang7 i long2 u7 ki3 jip8 ti7 sim--nih8. Kau3 10 he3 e5 si5 i chiu7 chi3-goan7 chiong-lai5 ai3 beh choe3 Chu2 e5 kang, chit8-si3-lang5 lai5 thoan5 I e5 chin-li2 hou7 lang5 thiaN. Hit-si5 tu2-tu2 u7 chit8 e5 chhut-sun5 e5 Bok8-su, chiu7-si7 Hok-kian3-seng2 Pin Ui-liam5 Soan-kau3-su khi3 Ka-na2-tai7 thoan5 to7-li2, iah8 sun7-lou7 u7 lai5 in tiam3 e5 sou2-chai7 soat-kau3, put-chi2 u7 kam2-tong7 tioh8 Kai Bok8-su e5 sim, sou2-i2 chhiaN5 i ai3 thoan5 to7-li2 e5 sim it-hoat kian-kou3."
        ],
        [
          "後來伊ti7 Woodstock Grammar School （Bok8-han7文法學校）teh 讀冊e5 時，抑是 ti7 多倫多 teh 做藝術e5 練習生e5 時，抑是親像ti7以外幾若所在teh 做牧師e5 見習生e5 時陣，伊亦常常有囥ai3 beh 去外邦傳道理e5 心ti7--teh。An2-ni 伊有繼續伊起頭e5 心志來做牧師，亦真出力傳道理ti7 田庄e5 所在，總是耶穌講，「Lin2 著去普天下傳福音hou7 萬百姓」，伊想著這句e5 教示，就心肝親像刺teh chhak8，所以決心的確beh 去外邦傳道理，不過恬恬kan-ta teh 等機會到na7-tiaN7。",
          "Au7-lai5 i ti7 Woodstock Grammar School (Bok8-han7 Bun5-hoat hak8-hau7) teh thak8-chheh e5 si5, a2 si7 ti7 To-lun-to teh choe3 ge7-sut8 e5 lian7-sip8-seng e5 si5, a2 si7 chhin-chhiuN7 ti7 i2-goa7 kui2-na7 sou2-chai7 teh choe3 Bok8-su e5 kian3-sip8-seng e5 si5-chun7, i iah8 siong5-siong5 u7 khng3 ai3 beh khi3 goa7-pang thoan5 to7-li2 e5 sim ti7--teh. An2-ni i u7 ke3-siok8 i khi2-thau5 e5 sim-chi3 lai5 choe3 Bok8-su, iah8 chin chhut lat8 thoan5 to7-li2 ti7 chhan5-chng e5 sou2-chai7, chong2-si7 Ia5-sou kong2, “Lin2 tioh8 khi3 phou2-thiN-e7 thoan5 hok-im hou7 ban7 peh-siN3”, i siuN7 tioh8 chit ku3 e5 ka3-si7, chiu7 sim-koaN chhin-chhiuN7 chhi3 teh chhak8, sou2-i2 koat-sim tek-khak beh khi3 goa7-pang thoan5-to7-li2, put ko3 tiam7-tiam7 kan-ta teh tan2 ki-hoe7 kau3 na7-tiaN7."
        ],
        [
          "3 .偕牧師請 beh 去外邦傳道理。",
          "3. Kai Bok8-su chheng2 beh khi3 goa7-pang thoan5 to7-li2."
        ],
        [
          "偕牧師後來有tui3 外國傳道委員會e5 會長MacLaren稟請本身ai3 hou7 in 派去外邦傳福音。Mac Laren真大贊成，亦 ti7 委員會有提出問題來參詳，總是較濟e5 會員論外國傳道理e5 經驗有較少，所以m7 敢隨時決定，kan-ta講才beh koh 斟酌，所以著請koh 等一二年久。伊利用這個時間ai3 beh koh 研究神學較精光，所以有去英國。蘇格蘭e5 神學博士Duff，伊e5 名聲早早就有聽著，所以偕牧師去拜伊做先生，亦 hit 個博士感心伊e5志氣，不止歡喜koh 出力指導伊。偕牧師亦有研究東洋e5 語學，kap佛教chham波羅門教e5 經典。親像an2-ni 伊真勉強teh 備辦後來beh 去外邦傳道理e5 事。",
          "Kai Bok8-su au7-lai5 u7 tui3 Goa7-kok Thoan5-to7 Ui2-oan5-hoe7 e5 Hoe7-tiuN2 MacLaren pin2-chheng2 pun2-sin ai3 hou7 in phai3 khi3 goa7-pang thoan5 hok-im. Mac Laren chin toa7 chan3-seng5, iah8 ti7 Ui2-oan5-hoe7 u7 theh8-chhut bun7-toe5 lai5 chham-siong5, chong2-si7 khah choe7 e5 hoe7-oan5 lun7 goa7-kok thoan5 to7-li2 e5 keng-giam7 u7 khah chio2, sou2-i2 m7 kaN2 sui5-si5 koat-teng7, kan-ta kong2 chiah beh koh chim-chiok, sou2-i2 tioh8 chhiaN2 koh tan2 chit8 nng7 ni5 ku2. I li7-iong7 chit e5 si5-kan ai3 beh koh gian2-kiu3 Sin5-hak8 khah cheng-kong, sou2-i2 u7 khi3 Eng-kok. Sou-kek-lan5 e5 Sin5-hak8 Phok-su7 Duff, i e5 mia5-siaN cha2-cha2 chiu7 u7 thiaN tioh8, sou2-i2 Kai Bok8-su khi3 pai3 i choe3 sian-siN, iah8 hit e5 Phok-su7 kam2-sim i e5 chi3-khi3, put-chi2 hoaN-hi2 koh chhut-lat8 chi2-to7 i. Kai Bok8-su iah8 u7 gian2-kiu3 Tang-iuN5 e5 gu2-hak8, kap Put8-kau3 chham Pho-lo5-bun5-kau3 e5 keng-tian2. Chhin-chhiuN7 an2-ni i chin bian2-kiong2 teh pi7-pan7 au7-lai5 beh khi3 goa7-pang thoan5 to7-li2 e5 su7."
        ],
        [
          "Ti7 1871年伊有得著機會thang 去Sutherland探in 祖先e5 墓。Ti7 這時陣伊e5 身軀邊已經攏無半sian2 lah，厝nih8 iu7-koh 散。所以伊不止有掛慮家己e5 前途，tu2-tu2到厝e5 時ti7 桌頂有1張批，隨時拆起來看，才知內面所講e5 攏是關係外國傳道理e5 事，就是講伊以前所稟請ai3 beh 去外邦傳道理e5 事已經ti7 委員會有議定到總會e5 時beh 提出來派伊做先鋒隊，去外國傳道理e5 議案。伊看著這張批歡喜到boe7 講tit，即時kap Duff博士相辭緊搭船轉去加拿大。",
          "Ti7 1871 ni5 i u7 tit tioh8 ki-hoe7 thang khi3 Sutherland tham3 in chou2-sian e5 bong7. Ti7 chit si5-chun7 i e5 sin-khu-piN i2-keng long2 bo5 poaN3 sian2 lah, chhu3--nih8 iu7-koh san3. Sou2-i2 i put-chi2 u7 khoa3-lu7 ka-ki7 e5 chian5-tou5, tu2-tu2 kau3 chhu3 e5 si5 ti7 toh-teng2 u7 chit8 tiuN phoe, sui5-si5 thiah khi2 lai5 khoaN3, chiah chai lai7 bin7 sou2 kong2 e5 long2 si7 koan-he7 goa7-kok thoan5 to7-li2 e5 su7, chiu7-si7 kong2 i i2-cheng5 sou2 pin2-chheng2 ai3 beh khi3 goa7-pang thoan5 to7-li2 e5 su7 i2-keng ti7 Ui2-oan5-hoe7 u7 gi7-tiaN7 kau3 Chong2-hoe7 e5 si5 beh theh8 chhut lai5 phai3 i choe3 sian-hong-tui7, khi3 goa7-kok thoan5 to7-li2 e5 gi7-an3. I khoaN3 tioh8 chit tiuN phoe hoaN-hi2 kau3 boe7 kong2 tit, chek-si5 kap Duff Phok-su7 saN-si5 kin2 tah chun5 tng2 khi3 Ka-na2-tai7."
        ],
        [
          "4.總會有允准kap偕牧師備辦beh 去外國傳道理e5 事。",
          "4. Chong2-hoe7 u7 un2-chun2 kap Kai Bok8-su pi7-pan7 beh khi3 goa7-kok thoan5 to7-li2 e5 su7."
        ],
        [
          "Ti7 6月第二個拜6，照Mac Laren所通知有聚集總會ti7 Quebec府。 Tui3 外國傳道委員提出前e5 議案kap假定beh 派偕牧師去e5 所在，就是印度，ti7 hia 有2所在kap中國這3 位，其中亦有揀決定e5 所在，kap參報告書獻hou7 總會看續請問in e5 意見。Ti7 hit 日出席e5 人攏有贊成這層 e5 議案，kap續命令多倫多教會來準備任命kap派遣等等e5 事。",
          "Ti7 6 geh8 te7-ji7 e5 pai3-lak8, chiau3 Mac Laren sou2 thong-ti u7 chu7-chip8 Chong2-hoe7 ti7 Quebec Hu2. Tui3 goa7-kok Thoan5-to7 Ui2-oan5 theh8-chhut cheng5 e5 gi7-an3 kap ka2-teng7 beh phai3 Kai Bok8-su khi3 e5 sou2-chai7, chiu7-si7 In3-tou7, ti7 hia u7 nng7 sou2-chai7 kap Tiong-kok chit saN ui7, ki5-tiong iah8 u7 keng2 koat-teng7 e5 sou2-chai7, kap chham po3-ko3-su hian3 hou7 Chong2-hoe7 khoaN3 soa3 chheng2-mng7 in e5 i3-kian3. Ti7 hit jit8 chhut-sek8 e5 lang5 long2 u7 chan3-seng5 chit chan5 e5 gi7-an3, kap soa3 beng7-leng7 To-lun-to Kau3-hoe7 lai5 chun2 pi7 jim7-beng7 kap phai3-khian2 teng2-teng2 e5 su7."
        ],
        [
          "平素所囥e5志氣已經顯出e5 日到lah，所以偕牧師歡喜到boe7顧tit。Ti7 這時陣雖罔ti7 加拿大teh 傳道理e5 人真濟，m7-ku2 iau2 無有人ai3 志願去千辛萬苦，就是thang 講是野蠻盲昧 e5 東洋傳道理。所以論這款e5 志望thang 講是偕牧師最第一代先。",
          "Peng5-sou3 sou2 khng3 e5 chi3-khi3 i2-keng hian2-chhut e5 jit8 kau3 lah, sou2-i2 Kai Bok8-su hoaN-hi2 kau3 boe7 kou3--tit. Ti7 chit si5-chun7 sui-bong2 ti7 Ka-na2-tai7 teh thoan5 to7-li2 e5 lang5 chin choe7, m7-ku2 iau2 bo5 u7 lang5 ai3 chi3-goan7 khi3 chhian-sin ban7-khou2, chiu7-si7 thang kong2 si7 ia2-ban5 bong5-moe7 e5 Tang-iuN5 thoan5 to7-li2. Sou2-i2 lun7 chit khoan2 e5 chi3-bong7 thang kong2 si7 Kai Bok8-su choe3 te7-it tai7-seng."
        ],
        [
          "Ti7 hit 時偕牧師是做外邦傳道e5 頭1個牧師，所以有開1場e5 名譽演說。聽眾卻大家不止感心伊有獻身的 e5 勇氣，總是亦是不止有teh 替伊煩惱前途e5 危險。到伊演說煞有請美國長老教會e5 代表，就是紐約e5 約翰牧師上台頂來替伊祈禱。",
          "Ti7 hit-si5 Kai Bok8-su si7 choe3 goa7-pang thoan5-to7 e5 thau5 chit8 e5 Bok8-su, sou2-i2 u7 khui chit8 tiuN5 e5 beng5-u7 ian2-soat. Theng3-chiong3 khiok tai7-ke put-chi2 kam2-sim i u7 hian3-sin-tek e5 iong2-khi3, chong2-si7 iah8 si7 put-chi2 u7 teh thoe3 i hoan5-lo2 chian5-tou5 e5 gui5-hiam2. Kau3 i ian2-soat soah u7 chhiaN2 Bi2-kok TiuN2-lo2 Kau3-hoe7 e5 tai7-piau2, chiu7-si7 Niu2-iok e5 Iok han7 Bok8-su chiuN7 tai5-teng2 lai5 thoe3 i ki5-to2."
        ],
        [
          "總是偕牧師雖罔有hou7 總會派伊beh 去外邦傳道理，m7-ku2 m7 是加拿大攏總e5 教會有像心贊成，因為加拿大hit 時教會e5 狀態是4分5裂，kap別位像款攏無統一ti7--teh。所以偕牧師若愛hou7 伊家己e5 傳道計畫有十分e5 堅固kap有充足e5 經費，著ai3 tui3逐位e5 教會去遊說，向望in 鬥幫贊才會tit成功。所以偕牧師著出外訪問四散e5 教會，有所在不止贊成kap歡迎，總是有所在就無親像an2-ni 。佳哉後來有tu2著1個bat 去阿非利加大陸傳道理e5 宣教師，不止感心kap同情，所以獎勵偕牧師講，「你的確m7 免傷著磨，照你這tiap8所募集e5 錢額就好，緊備辦出發e5 事，因為的確有1日會成你e5 心志。」",
          "Chong2-si7 Kai Bok8-su sui-bong2 u7 hou7 Chong2-hoe7 phai3 i beh khi3 goa7-pang thoan5 to7-li2, m7-ku2 m7 si7 Ka-na2-tai7 long2-chong2 e5 kau3-hoe7 u7 siang5-sim chan3-seng5, in-ui7 Ka-na2-tai7 hit-si5 kau3-hoe7 e5 chong7-thai7 si7 si3-hun-gou7-lih8, kap pat8-ui7 siang5-khoan2 long2 bo5 thong2-it ti7--teh. Sou2-i2 Kai Bok8-su na7 ai3 hou7 i ka-ki7 e5 thoan5-to7 ke3-oe7 u7 chap8-hun e5 kian-kou3 kap u7 chhiong-chiok e5 keng-hui3, tioh8 ai3 tui3 tak8-ui7 e5 kau3-hoe7 khi3 iu5-soeh, ng3-bang7 in tau3 pang-chan7 chiah oe7 tit seng5-kong. Sou2-i2 Kai Bok8-su tioh8 chhut-goa7 hong2-mng7 si3-soaN3 e5 kau3-hoe7, u7 sou2-chai7 put-chi2 chan3-seng5 kap hoan-geng5, chong2-si7 u7 sou2-chai7 chiu7 bo5 chhin-chhiuN7 an2-ni. Kai-chai3 au7 lai5 u7 tu2 tioh8 chit8 e5 bat khi3 A-hui-li7-ka tai7-liok8 thoan5 to7-li2 e5 Soan-kau3-su, put-chi2 kam2-sim kap tong5-cheng5, sou2-i2 chiong2-le7 Kai Bok8-su kong2, “Li2 tek-khak m7 bian2 siuN tioh8-boa5, chiau3 li2 chit-tiap8 sou2 bou7-chip8 e5 chiN5-giah8 chiu7 ho2, kin2 pi7-pan7 chhut-hoat e5 su7, in-ui7 tek-khak u7 chit8 jit8 oe7 chiaN5 li2 e5 sim-chi3.”"
        ],
        [
          "5.偕牧師出發kap到中國。",
          "5.Kai Bok8-su chhut-hoat kap kau3 Tiong-kok."
        ],
        [
          "Ti7 9月19日多倫多教會有照大會e5議決來舉行任命偕牧師做外邦傳道e5牧師席。Ti7 10月中伊就離開故鄉，亦tui3當時人人所teh驚惶e5中國傳道 e5 路站來出發，hit時tu2是10月19號。像年e5 11月1日伊tui3 桑港搭亞美利加號e5汽船來中國。Ti7船內攏無半個同伴，kan-ta 伊一個teh冒險beh進入be7-bat 到各樣國e5地界，實在hit時伊e5心感慨無量。雖罔是hiah-nih8勇敢e5人，iau2-ku2 ti7 beh離開本國e5時，暗靜目屎流boe7算tit。伊用MacLaren所送e5聖冊掀開讀伊所寫ti7頭一面e5詩來做家己e5慰安。Koh伊讀著聖冊講，「上帝是做你逃閃e5厝kap力；」抑是koh講，「看ah，我不時kap你ti7--teh。」Chiah-e5聖經句來得著安慰。",
          "Ti7 9 geh8 19 jit8 To-lun5-to Kau3-hoe7 u7 chiau3 Tai7-hoe7 e5 gi7-koat lai5 ku2-heng5 jim7-beng7 Kai Bok8-su choe3 goa7-pang thoan5-to7 e5 Bok8-su sek8. Ti7 10 geh8 tiong i chiu7 li7-khui kou3-hiong, iah8 tui3 tng-si5 lang5-lang5 sou2 teh kiaN-hiaN5 e5 Tiong-kok thoan5-to7 e5 lou7-cham7 lai5 chhut-hoat, hit-si5 tu2 si7 10 geh8 19 ho7. Siang7 ni5 e5 11 geh8 1 jit8 i tui3 Song-kang2 tah A-bi2-li7-ka ho7 e5 khi3-chun5 lai5 Tiong-kok. Ti7 chun5-lai7 long2 bo5 poaN3 e5 tang5-phoaN7, kan-ta i chit8 e5 teh mou7-hiam2 beh chin3-jip8 be7-bat kau3 koh-iuN7 kok e5 toe7-kai3, sit8-chai7 hit-si5 i e5 sim kam2-khai3 bu5-liong7. Sui-bong2 si7 hiah-nih8 iong2-kam2 e5 lang5, iau2-ku2 ti7 beh li7-khui pun2-kok e5 si5, am3-chiN7 bak8-sai2 lau5 boe7 sng3-tit. I eng7 MacLaren sou2 sang3 e5 Seng3-chheh hian khui thak8 i sou2 sia2 ti7 thau5 chit8-bin7 e5 si lai5 choe3 ka-ki7 e5 ui3-an. Koh i thak8 tioh8 Seng3-chheh kong2, “Siong7-te3 si7 choe3 li2 to5-siam2 e5 chhu3 kap lat8;” a2 si7 koh kong2, “KhoaN3 ah, goa2 put-si5 kap li2 ti7--teh.” Chiah-e5 Seng3-keng ku3 lai5 tit tioh8 an-ui3."
        ],
        [
          "Koh再伊ti7船內得著真濟關係東洋e5知識。因為ti7 hit隻船內有真濟關係東洋e5冊。中間寫幾若本較出名e5：1.《中國人e5社會生活》(Justus Doolittle，the Social Life of the Chinese)。2. 《中華》(Wells Williams，the Middle Kingdom)。3. 《中國kap中國人》(John L. Wevius，China and Chinese)。4.《中國kap合眾國》(Spears，China and the United-States)。所以伊ti7船裡若有時間較濟攏是teh看chiah-e5冊。Tui3開船了26日久就到日本e5橫濱，hit時是偕牧師頭一擺親目看見東洋人e5生活狀態。伊koh tui3日本搭船去香港，tui3 hia上陸，所以有去廣東kap汕頭視察中國傳道e5狀況，續四界teh揀伊本身beh tiam3 e5所在。",
          "Koh-chai3 i ti7 chun5-lai7 tit tioh8 chin choe7 koan-he7 Tang-iuN5 e5 ti3-sek. In-ui7 ti7 hit chiah chun5-lai7 u7 chin choe7 koan-he7 Tang-iuN5 e5 chheh. Tiong-kan sia2 kui2-na7 pun2 khah chhut-mia5 e5 : 1. “Tiong-kok lang5 e5 sia7-hoe7 seng-oah8” (Justus Doolittle, the Social Life of the Chinese). 2. “Tiong-hoa5” (Wells Williams, the Middle Kingdom). 3. “Tiong-kok kap Tiong-kok lang5” (John L. Wevius, China and Chinese). 4. “Tiong-kok kap Hap8-chiong3 kok” (Spears, China and the United-States). Sou2-i2 i ti7 chun5--nih8 na7 u7 si5-kan khah choe7 long2 si7 teh khoaN3 chiah-e5 chheh. Tui3 khui chun5 liau2 26 jit8 ku2 chiu7 kau3 Jit8-pun2 e5 HoaiN5-pin, hit-si5 si7 Kai Bok8-su thau5 chit8 pai2 chhin-bak8 khoaN3-kiN3 Tang-iuN5 lang5 e5 seng-oah8 chong7-thai7. I koh tui3 Jit8-pun2 tah chun5 khi3 Hiong-kang2, tui3 hia chiuN7-liok8, sou2-i2 u7 khi3 Kng2-tang kap SoaN3-thau5 si7-chhat Tiong-kok thoan5-to7 e5 chong7-hong2, soa3 si3-koe3 teh keng2 i pun2-sin beh tiam3 e5 sou2-chai7."
        ],
        [
          "偕牧師iau2-be7到位e5代先，加拿大外國傳道委員會有先寫批 hou7中國e5英國長老會請in鬥設法，所以tiam3 ti7汕頭e5宣教師 Dr. Thompson kap伊做陣。亦續講起ti7中國，內地傳道e5特色hou7伊聽，koh苦勸伊著tiam3 hia相kap做工，總是偕牧師講有聽著台灣北部iau2-be7 bat設教e5事，所以伊著先來台灣了後chiah beh決定所在。",
          "Kai Bok8-su iau2-be7 kau3-ui7 e5 tai7-seng, Ka-na2-tai7 Goa7-kok Thoan5-to7 Ui2-oan5-hoe7 u7 seng sia2 phoe hou7 Tiong-kok e5 Eng-kok TiuN2-lo2-hoe7 chhiaN2 in tau3 siat-hoat, sou2-i2 tiam3 ti7 SoaN3-thau5 e5 Soan-kau3-su Dr. Thompson kap i choe3-tin7. Iah8 soa3 kong2-khi2 ti7 Tiong-kok, Loe7-te7 thoan5-to7 e5 tek8-sek hou7 i thiaN, koh khou2-khng3 i tioh8 tiam3 hia saN-kap choe3 kang, chong2-si7 Kai Bok8-su kong2 u7 thiaN tioh8 Tai5-oan5 Pak-pou7 iau2-be7 bat siat-kau3 e5 su7, sou2-i2 i tioh8 seng lai5 Tai5-oan5 liau2-au7 chiah beh koat-teng7 sou2-chai7."
        ],
        [
          "6.偕牧師到台灣kap tiam3淡水。",
          "6.Kai Bok8-su kau3 Tai5-oan5 kap tiam3 Tam7-sui2."
        ],
        [
          "偕牧師有koh搭船到廈門beh tui3 hia來台灣。所以tui3廈門koh搭一隻細隻e5船來打狗。Ti7 12月30日到位就上陸beh去見Rev. Hugh Ritche(李牧師)，伊是英國長老教e5宣教師，所以向望伊會鬥幫贊。李牧師有真親切ka7伊講起台灣 e5 形勢kap百姓e5性質，koh有請先生教伊本地話。",
          "Kai Bok8-su u7 koh tah-chun5 kau3 E7-mng5 beh tui3 hia lai5 Tai5-oan5. Sou2-i2 tui3 E7-mng5 koh tah chit8 chiah soe3 chiah-e5 chun5 lai5 TaN2-kau2. Ti7 12 geh8 30 jit8 kau3-ui7 chiu7 chiuN7-liok8 beh khi3 kiN3 Rev. Hugh Ritche (Li2 Bok8-su), i si7 Eng-kok TiuN2-lo2-kau3 e5 Soan-kau3-su, sou2-i2 ng3-bang7 i oe7 tau3 pang-chan7. Li2 Bok8-su u7 chin chhin-chhiat ka7 i kong2-khi2 Tai5-oan5 e5 heng5-se3 kap peh-siN3 e5 seng3-chit, koh u7 chhiaN2 sian-siN ka3 i pun2-toe7 oe7."
        ],
        [
          "親像an2-ni tiam3伊hia約三月日久，李牧師看見偕牧師已經小可會曉講本地話，才kap德醫生(Dr. Dickson)三人tui3台南府起身搭船來淡水。Tu2-tu2 beh到淡水e5時，ti7甲板頂看見淡水e5風景，山水明媚，koh ti7山頂e5樹木真濟，亦對面岸有觀音山kap ti7周圍濟濟e5山 lui相牽相拖，實在 hit e5景緻m7是ti7打狗hia所會比tit。李牧師搭偕牧師e5肩頭講，「你e5管轄區域實在sui2到極。」Koh無久船就到淡水。隔日偕牧師kap李牧師chham德醫生3人做陣去巡in e5管轄區域kap續視察內地e5事情chham斟酌伊家己e5界限區域。這擺 e5出外約有3禮拜較加，經過濟濟艱苦，到尾有到大社，才kap in兩位相辭koh轉來淡水。",
          "Chhin-chhiuN7 an2-ni tiam3 i hia iok saN geh8 jit8 ku2, Li2 Bok8-su khoaN3-kiN3 Kai Bok8-su i2-keng sio2-khoa2 oe7 hiau2 kong2 pun2-toe7 oe7, chiah kap Tek I-seng (Dr. Dickson) saN lang5 tui3 Tai5-lam5-hu2 khi2-sin tah chun5 lai5 Tam7-sui2. Tu2-tu2 beh kau3 Tam7-sui2 e5 si5, ti7 kah-pan2 teng2 khoaN3-kiN3 Tam7-sui2 e5 hong-keng2, san-sui2 beng5-mi7, koh ti7 soaN-teng2 e5 chhiu7-bak8 chin choe7, iah8 tui3-bin7-hoaN7 u7 Koan-im soaN kap ti7 chiu-ui5 choe7-choe7 e5 soaN-lui saN-khan saN-thoa, sit8-chai7 hit e5 keng2-ti3 m7 si7 ti7 TaN2-kau2 hia sou2 oe7 pi2-tit. Li2 Bok8-su tah Kai Bok8-su e5 keng-thau5 kong2, “Li2 e5 koan2-hat khu-hek8 sit8-chai7 sui2 kau3-kek8.” Koh bo5 ku2 chun5 chiu7 kau3 Tam7-sui2. Keh-jit8 Kai Bok8-su kap Li2 Bok8-su chham Tek I-seng 3 lang5 choe3-tin7 khi3 sun5 in e5 koan2-hat khu-hek8 kap soa3 si7-chhat lai7-toe7 e5 su7-cheng5 chham chim-chiok i ka-ki7 e5 kai3-han7 khu-hek8. Chit pai2 e5 chhut-goa7 iok u7 3 le2-pai3 khah ke, keng-ke3 choe7-choe7 kan-khou2, kau3-be2 u7 kau3 Toa7-sia7, chiah kap in nng7 ui7 saN-si5 koh tng2 lai5 Tam7-sui2."
        ],
        [
          "轉來了後就稅一間厝，總是這間厝原本是起beh hou7支那兵做馬寮。厝是起ti7山仔腳，因為是掘山仔來起--e5。前面過一條小溝仔就透到大路。氣候若真熱就厝內e5空氣真hip，總是若落雨e5時就 tui3山仔流水tui3前e5溪仔落去。實在熱e5時極熱，落雨e5時極濕，真正是艱苦tiam3 e5所在。",
          "Tng2--lai5 liau2-au7 chiu7 se3 chit8 keng chhu3, chong2-si7 chit keng chhu3 goan5-pun2 si7 khi2 beh hou7 Chi-na2 peng choe3 be2-tiau5. Chhu3 si7 khi2 ti7 soaN-a2-kha, in-ui7 si7 kut8 soaN-a2 lai5 khi2--e5. Cheng5-bin7 ke3 chit8 tiau5 sio2 kau-a2 chiu7 thau3 kau3 toa7-lou7. Khi3-hau7 na7 chin joah8 chiu7 chhu3-lai7 e5 khong-khi3 chin hip, chong2-si7 na7 loh8-hou7 e5 si5 chiu7 tui3 soaN-a2 lau5 chui2 tui3 cheng5 e5 khoe-a2 loh8--khi3. Sit8-chai7 joah8 e5 si5 kek8 joah8, loh8-hou7 e5 si5 kek8 sip, chin-chiaN3 si7 kan-khou2 tiam3 e5 sou2-chai7."
        ],
        [
          "今hit 間厝e5內中一間是用瓦蓋--e5，koh一間是用粗粗無khau e5枋釘--e5，以外e5攏是用塗角起--e5。論偕牧師起頭所有e5行李是kan-ta 兩kha toe2物e5箱仔na7-tiaN7，chham英國領事借伊一pha用錫黏 e5燈kap一塊椅仔，koh一頂眠床。",
          "TaN hit keng chhu3 e5 lai7-tiong chit8 keng si7 eng7 hia7 kham3--e5, koh chit8 keng si7 eng7 chhou-chhou bo5 khau e5 pang teng3--e5, i2-goa7 e5 long2 si7 eng7 thou5-kak khi2--e5. Lun7 Kai Bok8-su khi2-thau5 sou2 u7 e5 heng5-li2 si7 kan-ta nng7 kha toe2 mih8 e5 siuN-a2 na7-tiaN7, chham Eng-kok Leng2-su7 chioh i chit8 pha eng7 siah liam5 e5 teng kap chit8 te3 i2-a2, koh chit8 teng2 bin5-chhng5."
        ],
        [
          "今偕牧師隨時倩人開天窗續洗厝內kap用紙來pe3壁，亦koh剪一塊e5 紅呢仔布來做門籬，an2-ni伊 e5入厝清楚lah。伊有寫ti7伊4月10日e5日誌講，「我hou7耶穌基督引chhoa7離開故鄉來tiam3 ti7淡水 e5 厝，是為著beh下教會e5地基來囥 ti7異教徒e5中間所ti3。」伊所tiam3 e5厝是細細間koh無清氣e5馬寮，總是伊有用伊所得著淡薄e5本地話來開始伊台灣佈教e5大事業。",
          "TaN Kai Bok8-su sui5-si5 chhiaN3 lang5 khui thiN-thang soa3 soe2 chhu3-lai7 kap eng7 choa2 lai5 pe3 piah, iah8 koh chian2 chit8 te3 e5 ang5-ni5-a2 pou3 lai5 choe3 mng5-li5, an2-ni i e5 jip8-chhu3 chheng-chho2 lah. I u7 sia2 ti7 i 4 geh8 10 jit8 e5 jit8-chi3 kong2, “Goa2 hou7 Ia5-sou Ki-tok in2-chhoa7 li7-khui kou3-hiong lai5 tiam3 ti7 Tam7-sui2 e5 chhu3, si7 ui7 tioh8 beh he7 Kau3-hoe7 e5 toe7-ki lai5 khng3 ti7 iN7-kau3-tou5 e5 tiong-kan sou2 ti3.' I sou2 tiam3 e5 chhu3 si7 soe3-soe3 keng koh bo5 chheng-khi3 e5 be2-tiau5, chong2-si7 i u7 eng7 i sou2 tit tioh8 tam7-poh8 e5 pun2-toe7 oe7 lai5 khai-si2 i Tai5-oan5 pou3-kau3 e5 toa7 su7-giap8."
        ],
        [
          "第2章",
          "Te7 2 ChiuN"
        ],
        [
          "1.論起頭傳道e5 為難。",
          "1.Lun7 khi2-thau5 thoan5-to7 e5 ui5-lan5."
        ],
        [
          "今若beh 傳道理ti7 這款硬心迷信e5 漢人e5 中間，iau2 有真濟e5 為難kap艱苦e5事，bih ti7 頭前teh 等伊：---",
          "TaN na7 beh thoan5 to7-li2 ti7 chit khoan2 ngi7-sim be5-sin3 e5 Han3-jin5 e5 tiong-kan, iau2 u7 chin choe7 e5 ui5-lan5 kap kan-khou2 e5 su7, bih ti7 thau5-cheng5 teh tan2 i :---"
        ],
        [
          "(a) In看外國人是叫做番仔，真藐視看輕in，若有機會就beh 陷害 in；所以ai3 beh 傳道理e5 人的確著有膽力kap勇氣。",
          "(a) In khoaN3 goa7-kok lang5 si7 kio3-choe3 hoan-a2, chin biau2-si7 khoaN3-khin in, na7 u7 ki-hoe7 chiu7 beh ham7-hai7 in ; sou2-i2 ai3 beh thoan5 to7-li2 e5 lang5 tek-khak tioh8 u7 tam2-lek8 kap iong2-khi3."
        ],
        [
          "(b) In家己稱做中國人抑是漢人，m7 願學外國話來聽in e5 教示，所以傳道理e5 人著ai3 先學in e5 腔口來進行好膽傳福音hou7 in 聽才有向望。",
          "(b) In ka-ki7 chheng-choe3 Tiong-kok lang5 a2 si7 Han3-jin5, m7 goan7 oh8 goa7-kok oe7 lai5 thiaN in e5 ka3-si7, sou2-i2 thoan5 to7-li2 e5 lang5 tioh8 ai3 seng oh8 in e5 khiuN-khau2 lai5 chin3-heng5 ho2-taN2 thoan5 Hok-im hou7 in thiaN chiah u7 ng3-bang7."
        ],
        [
          "(c) 外國人雖罔koh較通達 in e5 社會事情，亦是不及本地人e5 知影，所以的確著tui3 in e5 中間來得著tek當e5 人才thang 栽培hou7 in 做牧師來傳道理，才實在會通達真e5 目的。",
          "(c) Goa7-kok lang5 sui-bong2 koh-khah thong-tat8 in e5 sia7-hoe7 su7-cheng5, iah8 si7 put-kip8 pun2-toe7 lang5 e5 chai-iaN2, sou2-i2 tek-khak tioh8 tui3 in e5 tiong-kan lai5 tit tioh8 tek-tong e5 jin5-chai5 thang chai-poe5 hou7 in choe3 Bok8-su lai5 thoan5 to7-li2, chiah sit8-chai7 oe7 thang tat8 chin e5 bok8-tek."
        ],
        [
          "總是今論第一個困難，偕牧師iau2-be7 來chia，ti7 加拿大e5 時，就已經有覺悟，不過以外e5 困難是若tng7著e5 時才會知。Koh 再論學台灣話亦是真困難，因為若無真濟錢thang 請較好e5 先生盡心教示，較無thang向望beh 精通本地話。總是偕牧師起頭所有e5 錢源是無偌濟，所以beh 用這款奢侈e5 法度是無法tit，致到伊所請 e5 先生，上久是一二月日就離開，後來姑不chiong 著kap所倩e5 苦力來鍛練本地話，m7-ku2 到尾連苦力續無ai3 hou7 伊倩，因為嫌不時著kap伊講話費氣 。",
          "Chong2-si7 taN lun7 te7-it e5 khun3-lan5, Kai Bok8-su iau2-be7 lai5 chia, ti7 Ka-na2-tai7 e5 si5, chiu7 i2-keng u7 kak-ngou7, put-koh i2-goa7 e5 khun3-lan5 si7 na7 tng7 tioh8 e5 si5 chiah oe7 chai. Koh-chai3 lun7 oh8 Tai5-oan5 oe7 iah8 si7 chin khun3-lan5, in-ui7 na7 bo5 chin choe7 chiN5 thang chhiaN2 khah ho2 e5 sian-siN chin7-sim ka3-si7, khah bo5 thang ng3-bang7 beh cheng-thong pun2-toe7 oe7. Chong2-si7 Kai Bok8-su khi2-thau5 sou2 u7 e5 chiN5-goan5 si7 bo5 joa7-choe7, sou2-i2 beh eng7 chit khoan2 chhia-chhi2 e5 hoat-tou7 si7 bo5 hoat tit, ti3-kau3 i sou2 chhiaN2 e5 sian-siN, siong7 ku2 si7 chit8 nng7 geh8-jit8 chiu7 li7-khui, au7-lai5 kou-put-chiong tioh8 kap sou2 chhiaN3 e5 ku-li2 lai5 thoan3-lian7 pun2-toe7 oe7, m7-ku2 kau3-be2 lian5 ku-li2 soa3 bo5 ai3 hou7 i chhiaN3, in-ui7 hiam5 put-si5 tioh8 kap i kong2-oe7 hui3-khi3."
        ],
        [
          "偕牧師後來就想出一個計智，ai3 beh kap飼牛囡仔交陪，亦thang kap in 鍛練話，所以才出去郊野外。Hit 時有看著十二三個囡仔teh 飼牛，就行倚去beh kap in講話，總是in 大聲喝，講，「番仔來lah。」大家緊走去bih。Koh 隔日，伊就koh 出去試看leh，第2擺雖罔in 攏無走，m7-ku2 伊若koh 較近倚去，in 定著koh 走，所以伊就koh 轉來。 到第3日，偕牧師才會tit thang kap hiah-e5 囡仔講話，hit 個因端是無扑算聽著外國人teh 講本地話真奇怪，koh 再偕牧師tui3 袋仔提出1個時錶仔 hou7 in 看，所以大家走倚來看hit 支長針怎樣家己會振動，koh 聽著hit 時錶聲真奇怪，後來續敢倚來伊e5 身邊看伊所穿e5 洋服，kap外國鈕仔等等，真歡喜，後來大家續kap偕牧師結好朋友。",
          "Kai Bok8-su au7-lai5 chiu7 siuN7 chhut chit8 e5 ke3-ti3, ai3 beh kap chhi7-gu5 gin2-na2 kau-poe5, iah8 thang kap in thoan3-lian7 oe7, sou2-i2 chiah chhut khi3 kau-ia2-goa7. Hit-si5 u7 khoaN3 tioh8 chap8-ji7-saN e5 gin2-na2 teh chhi7 gu5, chiu7 kiaN5-oa2 khi3 beh kap in kong2-oe7, chong2-si7 in toa7-siaN hoah, kong2, “Hoan-a2 lai5 lah.” Tai7-ke kin2 chau2 khi3 bih. Koh keh-jit8, i chiu7 koh chhut khi3 chhi3-khoaN3 leh, te7-ji7 pai2 sui-bong2 in long2 bo5 chau2, m7-ku2 i na7 koh khah kun7-oa2 khi3, in tiaN7-tioh8 koh chau2, sou2-i2 i chiu7 koh tng2--lai5. Kau3 te7-saN jit8, Kai Bok8-su chiah oe7 tit thang kap hiah-e5 gin2-na2 kong2-oe7, hit e5 in-toaN si7 bo5 phah-sng3 thiaN tioh8 goa7-kok lang5 teh kong2 pun2-toe7 oe7 chin ki5-koai3, koh-chai3 Kai Bok8-su tui3 te7-a2 theh8 chhut chit8 e5 si5-pio2-a2 hou7 in khoaN3, sou2-i2 tai7-ke chau2-oa2 lai5 khoaN3 hit ki tng5-chiam chaiN2-iuN7 ka-ki7 oe7 tin2-tang7, koh thiaN tioh8 hit si5-pio2 siaN chin ki5-koai3, au7-lai5 soa3 kaN2 oa2 lai5 i e5 sin-piN khoaN3 i sou2 chheng7 e5 iuN5-hok8, kap goa7-kok liu2-a2 teng2-teng2, chin hoaN-hi2, au7-lai5 tai7-ke soa3 kap Kai Bok8-su kiat ho2 peng5-iu2."
        ],
        [
          "Tui3 hit時以後，偕牧師逐日出去曠野kap in 講話，大概幾若點鐘久，後來hiah-e5囡仔顛倒較早來聽候偕牧師，有時為著較慢出去，續來伊e5 厝chhoa7伊。偕牧師不時致意聽in e5 發音kap chham in 講東講西，an2-ni 鍛練幾若月日久，就不止gau5 講話，koh 一方面，伊攏無ai3 kap西洋人chham bat 英語e5 中國人做陣，專心研究漢文kap學本地話，所以無偌久伊就會曉用本地話說教。",
          "Tui3 hit-si5 i2-au7, Kai Bok8-su tak8-jit8 chhut khi3 khong3-ia2 kap in kong2-oe7, tai7-khai3 kui2-na7 tiam2-cheng ku2, au7-lai5 hiah-e5 gin2-na2 tian-to3 khah cha2 lai5 theng3-hau7 Kai Bok8-su, u7-si5 ui7 tioh8 khah ban7 chhut--khi3, soa3 lai5 i e5 chhu3 chhoa7 i. Kai Bok8-su put-si5 ti3-i3 thiaN in e5 hoat-im kap chham in kong2-tang kong2-sai, an2-ni thoan3-lian7 kui2-na7 geh8-jit8 ku2, chiu7 put-chi2 gau5 kong2-oe7, koh chit8 hong-bin7, i long2 bo5 ai3 kap Se-iuN5 lang5 chham bat Eng-gu2 e5 Tiong-kok lang5 choe3-tin7, choan-sim gian2-kiu3 Han3-bun5 kap oh8 pun2-toe7 oe7, sou2-i2 bo5 joa7 ku2 i chiu7 oe7-hiau2 eng7 pun2-toe7 oe7 soat-kau3."
        ],
        [
          "2.頭擺用本地話傳道 kap 頭擺所得著e5 信者。",
          "2.Thau5-pai2 eng7 pun2-toe7 oe7 thoan5-to7 kap thau5-pai2 sou2 tit tioh8 e5 sin3-chia2."
        ],
        [
          "偕牧師頭1擺用本地話說教e5 題目是講，「想ai3 得著救e5 人著怎樣做？」第3項，就是beh 得著好e5 人物來做牧師e5 事。論這項亦是不止oh e5 代誌，偕牧師亦是有感覺著這層，因為若是小可有學問e5 人若m7 是漢學者亦是信儒教所教示e5 人，所以m7但無ai3 kap伊做朋友，反轉真怨恨伊。Hiah-e5 人有e5 入去偕牧師e5 厝內提伊 e5 聖經kap冊hiat tui3 眠床腳入去，koh 侮辱ka7 伊恥笑才做in 去，koh有e5 tui3 伊壁nih8 所吊 e5十條誡ka7 伊拆hiat-kak8，有e5 用土糜來糊十條誡；大家用種種e5 法度來迫害伊。",
          "Kai Bok8-su thau5 chit8 pai2 eng7 pun2-toe7 oe7 soat-kau3 e5 toe5-bak8 si7 kong2, “SiuN7 ai3 tit tioh8 kiu3 e5 lang5 tioh8 chaiN2-iuN7 choe3 ?” Te7 saN hang7, chiu7-si7 beh tit tioh8 ho2 e5 jin5-but8 lai5 choe3 Bok8-su e5 su7. Lun7 chit hang7 iah8 si7 put-chi2 oh e5 tai7-chi3, Kai Bok8-su iah8 si7 u7 kam2-kak tioh8 chit chan5, in-ui7 na7 si7 sio2-khoa2 u7 hak8-bun7 e5 lang5 na7 m7 si7 han3-hak8-chia2 iah8 si7 sin3 Ju5-kau3 sou2 ka3-si7 e5 lang5, sou2-i2 m7-na7 bo5 ai3 kap i choe3 peng5-iu2, hoan2-tng2 chin oan3-hun7 i. Hiah-e5 lang5 u7 e5 jip8 khi3 Kai Bok8-su e5 chhu3-lai7 theh8 i e5 Seng3-keng kap chheh hiat tui3 bin5-chhng5-kha jip8--khi3, koh bu2-jiok8 ka7 i thi2-chhio3 chiah choe3 in khi3, koh u7 e5 tui3 i piah--nih8 sou2 tiau3 e5 Chap8 tiau5 kai3 ka7 i thiah hiat-kak8, u7 e5 eng7 thou5-be5 lai5 kou5 Chap8 tiau5 kai3; tai7-ke eng7 chiong2-chiong2 e5 hoat-tou7 lai5 pek-hai7 i."
        ],
        [
          "總是一日有一個少年e5 書生來探伊，看伊e5 相貌攏無親像平常e5 書生，是真phiau-phiat 好看koh 忠厚，有用濟濟問題來問偕牧師。逐項偕牧師親切ka7 伊開拆，到伊beh 轉去e5 時，就請伊若ai3 問甚物才ti7 暗時koh 來。這個少年人趁伊e5 話就koh 來，恬恬聽伊祈禱kap吟詩。到吟詩了後才ka7 伊說明，續用hit 本送伊。這個少年人是不止樸實致意聽偕牧師e5 話。所以偕牧師心內teh 想這個kiam2 m7 是上帝所賞賜聰明koh 好e5 人beh 來入基督教續做牧師 e5 少年人mah？Hit 暝為著siuN歡喜續boe7 睏tit。隔天光伊koh chhoa7 一個舉人來辯論宗教，koh 隔日，伊chhoa7 6 個舉人來辯論道理倚2點鐘久。Koh 3 日後，伊有chhoa7 幾若個漢學者來，中間一個是真出名e5 博學者。 Koh 隔日伊koh chhoa7二十外個來，其中一個漢文先生chham在內。偕牧師 ti7 in e5 面前不止出力開拆儒，道，釋三教e5 缺點hou7 in 聽。Hiah-e5 漢學者奇怪伊三教e5 道理hiah-nih8 熟，後來hou7 伊問了續攏會thang 應伊，所以大家恬恬m7 敢koh 開嘴續相辭緊倒去。",
          "Chong2-si7 chit8 jit8 u7 chit8 e5 siau3-lian5 e5 su-seng lai5 tham3 i, khoaN3 i e5 siong3-mau7 long2 bo5 chhin-chhiuN7 peng5-siong5 e5 su-seng, si7 chin phiau-phiat ho2-khoaN3 koh tiong-hou7, u7 eng7 choe7-choe7 bun7-toe5 lai5 mng7 Kai Bok8-su. Tak8-hang7 Kai Bok8-su chhin-chhiat ka7 i khui-thiah, kau3 i beh tng2--khi3 e5 si5, chiu7 chhiaN2 i na7 ai3 mng7 sim2-mih8 chiah ti7 am3-si5 koh lai5. Chit e5 siau3-lian5 lang5 than3 i e5 oe7 chiu7 koh lai5, tiam7-tiam7 thiaN i ki5-to2 kap gim5-si. Kau3 gim5-si liau2-au7 chiah ka7 i soat-beng5, soa3 eng7 hit pun2 sang3 i. Chit e5 siau3-lian5 lang5 si7 put-chi2 phoh-sit8 ti3-i3 thiaN Kai Bok8-su e5 oe7. Sou2-i2 Kai Bok8-su sim-lai7 teh siuN7 chit e5 kiam2 m7 si7 Siong7-te3 sou2 siuN2-su3 chhong-beng5 koh ho2 e5 lang5 beh lai5 jip8 Ki-tok-kau3 soa3 choe3 Bok8-su e5 siau3-lian5 lang5 mah ? Hit mi5 ui7 tioh8 siuN hoaN-hi2 soa3 boe7 khun3-tit. Keh thiN-kng i koh chhoa7 chit8 e5 ku2-jin5 lai5 pian7-lun7 chong-kau3, koh keh-jit8, i chhoa7 6 e5 ku2-jin5 lai5 pian7-lun7 to7-li2 oa2 nng7 tiam2 cheng ku2. Koh saN jit8 au7, i u7 chhoa7 kui2-na7 e5 han3-hak8-chia2 lai5, tiong-kan chit8 e5 si7 chin chhut-mia5 e5 phok-hak8-chia2. Koh keh-jit8 i koh chhoa7 ji7-chap8 goa7 e5 lai5, ki5-tiong chit8 e5 han3-bun5 sian-siN chham chai7-lai7. Kai Bok8-su ti7 in e5 bin7-cheng5 put-chi2 chhut-lat8 khui-thiah Ju5, To7, Sek sam-kau3 e5 khoat-tiam2 hou7 in thiaN. Hiah-e5 han3-hak8-chia2 ki5-koai3 i sam-kau3 e5 to7-li2 hiah-nih8 sek8, au7-lai5 hou7 i mng7 liau2 soa3 long2 oe7 thang in3 i, sou2-i2 tai7-ke tiam7-tiam7 m7 kaN2 koh khui-chhui3 soa3 saN-si5 kin2 to3--khi3."
        ],
        [
          "Koh經過約有半點鐘久，hit 個青年人koh 來，亦 tui3 偕牧師講，「我信你所講e5 道理攏是真e5，因為我是ai3 知看甚物教e5 教示較好，所以不時chhoa7 漢學者來，逐擺我斟酌聽續研究，已經知影是耶穌教才有真理，所以tui3 這tiap8起，我決心beh 做信徒。」 這個青年就是後來偕牧師有交代伊管轄北部攏總e5 教會，kap做北部頭1個來反悔改變 e5信者，koh 亦是做北部頭1個本島人e5 牧師。伊e5 名就是叫做嚴清華。今偕牧師已經有得著1個本地人來做牧師lah。Tui3 這 tiap8了後偕牧師盡力教伊e5 白話字kap聖經，看著伊e5 熱心hou7 偕牧師真感心。 Koh 再偕牧師tui3 伊來研究本地話真利便，因為嚴清華真本事koh 有才情chham好口才，所以偕牧師e5 發音真正，koh 後來不止gau5 講本地話。",
          "Koh keng-ke3 iok u7 poaN3-tiam2 cheng ku2, hit e5 chheng-lian5-lang5 koh lai5, iah8 tui3 Kai Bok8-su kong2, “goa2 sin3 li2 sou2 kong2 e5 to7-li2 long2 si7 chin e5, in-ui7 goa2 si7 ai3 chai khoaN3 sim2-mih8 kau3 e5 ka3-si7 khah ho2, sou2-i2 put-si5 chhoa7 han3-hak8-chia2 lai5, tak8-pai2 goa2 chim-chiok thiaN soa3 gian2-kiu3, i2-keng chai-iaN2 si7 Ia5-sou-kau3 chiah u7 chin-li2, sou2-i2 tui3 chit-tiap8 khi2, goa2 koat-sim beh choe3 sin3-tou5.” Chit e5 chheng-lian5 chiu7-si7 au7-lai5 Kai Bok8-su u7 kau-tai7 i koan2-hat Pak-pou7 long2-chong2 e5 kau3-hoe7, kap choe3 Pak-pou7 thau5 chit8 e5 lai5 hoan2-hoe2 koe2-piN3 e5 sin3-chia2, koh iah8 si7 choe3 Pak-pou7 thau5 chit8 e5 Pun2-to2 lang5 e5 Bok8-su. I e5 mia5 chiu7-si7 kio3-choe3 Giam5 Chheng-hoa5. TaN Kai Bok8-su i2-keng u7 tit tioh8 chit8 e5 pun2-toe7 lang5 lai5 choe3 Bok8-su lah. Tui3 chit-tiap8 liau2-au7 Kai Bok8-su chin7-lat8 ka3 i e5 Peh8-oe7-ji7 kap Seng3-keng, khoaN3 tioh8 i e5 jiat8-sim hou7 Kai Bok8-su chin kam2-sim. Koh-chai3 Kai Bok8-su tui3 i lai5 gian2-kiu3 pun2-toe7 oe7 chin li7-pian7, in-ui7 Giam5 Chheng-hoa5 chin pun2-su7 koh u7 chai5-cheng5 chham ho2 khau2-chai5, sou2-i2 Kai Bok8-su e5 hoat-im chin chiaN3, koh au7-lai5 put-chi2 gau5 kong2 pun2-toe7 oe7."
        ],
        [
          "3.嚴清華kap偕牧師做陣頭一擺e5 佈道。",
          "3.Giam5 Chheng-hoa5 kap Kai Bok8-su choe3-tin7 thau5 chit8 pai2 e5 pou3-to7."
        ],
        [
          "偕牧師為著得著這個真好e5 朋友真歡喜，所以以後一個thang 做先生，一個thang 做學生，有時兩人大聲相kap讀冊，koh 有時唱歌kap鍛練講話，tui3天光到e5昏攏無歇睏，致到有時hou7 隔壁e5 人giau5疑in兩個kiam2-chhai2是變痟人，所以捧兩甌e5 茶beh 來hou7 in，續苦勸in 著去佛廟來行香才會好，2人攏無ai3 聽伊e5 苦勸，koh 大家出聲吟詩，致到hit 個人掠做in e5 痟又koh 再發lah，hit 2 te3 甌續hiat-kak8，隨時緊走出去。",
          "Kai Bok8-su ui7 tioh8 tit tioh8 chit e5 chin ho2 e5 peng5-iu2 chin hoaN-hi2, sou2-i2 i2-au7 chit8 e5 thang choe3 sian-siN, chit8 e5 thang choe3 hak8-seng, u7 si5 nng7 lang5 toa7-siaN saN-kap thak8-chheh, koh u7-si5 chhiuN3-koa kap thoan3-lian7 kong2-oe7, tui3 thiN-kng kau3 e5-hng long2 bo5 hioh-khun3, ti3-kau3 u7 si5 hou7 keh-piah e5 lang5 giau5-gi5 in nng7 e5 kiam2-chhai2 si7 piN3 siau2-lang5, sou2-i2 phang5 nng7 au e5 te5 beh lai5 hou7 in, soa3 khou2-khng3 in tioh8 khi3 put8-bio7 lai5 heng5-hiuN chiah oe7 ho2, nng7 lang5 long2 bo5 ai3 thiaN i e5 khou2-khng3, koh tai7-ke chhut-siaN gim5-si, ti3-kau3 hit e5 lang5 liah8 choe3 in e5 siau2 iu7 koh-chai3 hoat lah, hit nng7 te3 au soa3 hiat-kak8, sui5-si5 kin2 chau2--chhut-khi3."
        ],
        [
          "以後逐暗偕牧師teh 講道理e5 時，嚴清華定著tiam3 ti7 伊e5 身邊teh 聽。Tui3 an2-ni 眾人受氣偕牧師，續受氣伊，所以有e5 ka7 in loe2 罵，有e5 用石頭tui3台仔前kong3入去。Koh 再常常ti7 半路來等嚴清華beh 轉去e5 時，有e5 ka7 伊koat 嘴phoe2，有e5 khiu2 伊e5 頭鬃，有e5 叫狗ka7 伊咬，koh用種種e5 手段ka7 伊窘逐，總是伊kap偕牧師攏無一屑仔 e5 失志，猶原真熱心做in 傳道理。",
          "I2-au7 tak8-am3 Kai Bok8-su teh kong2 to7-li2 e5 si5, Giam5 Chheng-hoa5 tiaN7-tioh8 tiam3 ti7 i e5 sin-piN teh thiaN. Tui3 an2-ni cheng3-lang5 siu7-khi3 Kai Bok8-su, soa3 siu7-khi3 i, sou2-i2 u7 e5 ka7 in loe2-ma7, u7-e5 eng7 chioh8-thau5 tui3 tai5-a2 cheng5 kong3--jip8-khi3. Koh-chai3 siong5-siong5 ti7 poaN3-lou7 lai5 tan2 Giam5 Chheng-hoa5 beh tng2--khi3 e5 si5, u7 e5 ka7 i koat chhui3-phoe2, u7 e5 khiu2 i e5 thau5-chang, u7 e5 kio3 kau2 ka7 i ka7, koh eng7 chiong2-chiong2 e5 chhiu2-toaN7 ka7 i khun2-tiok8, chong2-si7 i kap Kai Bok8-su long2 bo5 chit8-sut-a2 e5 sit-chi3, iu5-goan5 chin jiat8-sim choe3 in thoan5 to7-li2."
        ],
        [
          "Ti7 1872年，秋天e5 時，1日偕牧師chhoa7 嚴清華kap倩一個擔行李e5，共3人出發去雞籠。Ti7 chit擺in e5 出外有tu2著幾若擺e5 危險事。起頭到艋舺e5 時hou7 人真攻擊，因為hit 時hia 算是拜偶像e5 中心地，總是佳哉到尾in 有脫出危險e5 所在，到錫口e5 時，koh 再hou7 人用石頭，磚仔角ka7 in kong3，若親像雨粒粒lui7，佳哉tu2是暗時，所以緊閃tui3 山仔埔入去，tui3 園草中teh 行e5 時koh hou7 1陣賊ka7 in jip，總是無hou7 in 掠著，m7-ku2 後來tu2著落大雨，所以大家衫褲tam5 lok-lok，koh 攏無火，逐位暗bong-bong，有時腳lap 落溝窟，有時踢著石頭，有時tong7 著樹khok，親像an2-ni 行到雞籠已經beh 半暝lah。",
          "Ti7 1872 ni5, chhiu-thiN e5 si5, chit8 jit8 Kai Bok8-su chhoa7 Giam5 Chheng-hoa5 kap chhiaN3 chit8 e5 taN heng5-li2 e5, kiong7 saN lang5 chhut-hoat khi3 Koe-lang5. Ti7 chit pai2 in e5 chhut-goa7 u7 tu2 tioh8 kui2-na7 pai2 e5 gui5-hiam2 su7. Khi2-thau5 kau3 Bang2-kah e5 si5 hou7 lang5 chin kong-kek, in-ui7 hit si5 hia sng3 si7 pai3 ngou2-siong7 e5 tiong-sim toe7, chong2-si7 kai-chai3 kau3-be2 in u7 thoat-chhut gui5-hiam2 e5 sou2-chai7, kau3 Sek-khau2 e5 si5, koh-chai3 hou7 lang5 eng7 chioh8-thau5, chng-a2-kak ka7 in kong3, na2 chhin-chhiuN7 hou7 liap8-liap8 lui7, kai-chai3 tu2 si7 am3-si5, sou2-i2 kin2 siam2 tui3 soaN-a2-pou jip8 khi3, tui3 hng5-chhau2 tiong teh kiaN5 e5 si5 koh hou7 chit8 tin7 chhat8 ka7 in jip, chong2-si7 bo5 hou7 in liah8--tioh8, m7-ku2 au7-lai5 tu2 tioh8 loh8 toa7-hou7, sou2-i2 tai7-ke saN-khou3 tam5 lok-lok, koh long2 bo5 he2, tak8-ui7 am3 bong-bong, u7 si5 kha lap loh8 kau-khut, u7 si5 that tioh8 chioh8-thau5, u7 si5 tong7 tioh8 chhiu7-khok, chhin-chhiuN7 an2-ni kiaN5 kau3 Koe-lang5 i2-keng beh poaN3-mi5 lah."
        ],
        [
          "隔日in 2人企ti7 1間佛廟e5 石壇頂吟詩。 聽著e5 人攏圍倚來，中間有人bat 嚴清華，所以用歹話ka7 伊罵。Hit 時偕牧師有叫伊著好膽tui3 in 來講道理，總是伊e5 心不止驚，m7 敢講道理，kan-ta 頭殼tam3-tam3 na7-tiaN7。偕牧師就大聲吟詩，後來伊亦出聲kap伊吟，吟詩了後，伊e5 心肝有變換lah，續真好膽大聲tui3 眾人說教講，「我是基督教徒，我ai3 敬拜真e5 上帝，所以親像人所刻e5 偶像決斷boe7 拜tit。」伊所講e5 卻是無幾句，總是有顯出信心e5 話。到chia 來偕牧師才實在thang 講有得著一個m7 驚人窘逐真e5 本地牧師。了後有koh 漸漸加添本地人來做牧師鬥幫贊做主e5 工，koh 亦有得著濟濟e5 宣道婦四界招呼人來信，所以教會漸漸那khong2闊。",
          "Keh-jit8 in nng7 lang5 khia7 ti7 chit8 keng put8-bio7 e5 chioh8-toaN5 teng2 gim5-si. ThiaN tioh8 e5 lang5 long2 ui5-oa2 lai5, tiong-kan u7 lang5 bat Giam5 Chheng-hoa5, sou2-i2 eng7 phaiN2-oe7 ka7 i ma7. Hit si5 Kai Bok8-su u7 kio3 i tioh8 ho2-taN2 tui3 in lai5 kong2 to7-li2, chong2-si7 i e5 sim put-chi2 kiaN, m7 kaN2 kong2 to7-li2, kan-ta thau5-khak tam3-tam3 na7-tiaN7. Kai Bok8-su chiu7 toa7-siaN gim5-si, au7-lai5 i iah8 chhut-siaN kap i gim5, gim5-si liau2-au7, i e5 sim-koaN u7 pian3-oaN7 lah, soa3 chin ho2-taN2 toa7-siaN tui3 cheng3-lang5 soat-kau3 kong2, “Goa2 si7 Ki-tok kau3-tou5, goa2 ai3 keng3-pai3 chin e5 Siong7-te3, sou2-i2 chhin-chhiuN7 lang5 sou2 khek e5 ngou2-siong7 koat-toan3 boe7 pai3 tit.” I sou2 kong2 e5 khiok si7 bo5 kui2 ku3, chong2-si7 u7 hian2-chhut sin3-sim e5 oe7. Kau3 chia lai5 Kai Bok8-su chiah sit8-chai7 thang kong2 u7 tit tioh8 chit8 e5 m7 kiaN lang5 khun2-tiok8 chin e5 pun2-toe7 bok8-su. Liau2-au7 u7 koh chiam7-chiam7 ke-thiN pun2-toe7 lang5 lai5 choe3 bok8-su tau3 pang-chan7 choe3 Chu2 e5 kang, koh iah8 u7 tit tioh8 choe7-choe7 e5 soan-to7-hu7 si3-koe3 chio-hou lang5 lai5 sin3, sou2-i2 kau3-hoe7 chiam7-chiam7 na2 khong2-khoah."
        ],
        [
          "4. 頭一個宣道婦。",
          "4.Thau5 chit8 e5 Soan-to7-hu7."
        ],
        [
          "Hit-tiap8 tui3淡水搭小船仔 去約略有4 里外路，有一個庄叫做五股坑。一日tui3 hia 有一個守寡婦人人名叫塔嫂，有來淡水聽偕牧師講道理；伊不止有受感動，到偕牧師講煞e5 時，就進前來ka7 偕牧師講，「我是無路用koh 散hiong e5 寡婦，ti7 幾若年e5 中間tu2著濟濟悽慘e5代誌，有去問濟濟仙e5 佛，亦攏boe7 hou7 我得著平安。佳哉今仔日聽著你e5 道理，hou7 我e5 心得著大平安，ai3 ka7 你說謝。」",
          "Hit-tiap8 tui3 Tam7-sui2 tah sio2-chun5-a2 khi3 iok-liok8 u7 si3 li2 goa7 lou7, u7 chit8 e5 chng kio3-choe3 Gou7-kou2-khiN. Chit8 jit8 tui3 hia u7 chit8 e5 chiu2-koaN2 hu7-jin5-lang5 mia5 kio3 Thah-so2, u7 lai5 Tam7-sui2 thiaN Kai Bok8-su kong2 to7-li2; i put-chi2 u7 siu7 kam2-tong7, kau3 Kai Bok8-su kong2 soah e5 si5, chiu7 chin3-cheng5 lai5 ka7 Kai Bok8-su kong2, “Goa2 si7 bo5 lou7-eng7 koh song3-hiong e5 koaN2-hu7, ti7 kui2-na7 ni5 e5 tiong-kan tu2 tioh8 choe7-choe7 chhiN-chham2 e5 tai7-chi3, u7 khi3 mng7 choe7-choe7 sian e5 put8, iah8 long2 boe7 hou7 goa2 tit tioh8 peng5-an. Kai-chai3 kin-na2-jit8 thiaN tioh8 li2 e5 to7-li2, hou7 goa2 e5 sim tit tioh8 toa7 peng5-an, ai3 ka7 li2 seh-sia7.”"
        ],
        [
          "這個婦人人kap伊相辭了後就倒去，隔禮拜就chhoa7 四五個婦人人來聽，koh 過一禮拜，伊koh chhoa7 幾若個來，那久chhoa7 那濟，in 逐家聽偕牧師e5 說教大大受感動，in 不止欣慕ai3 請伊去in e5 庄社來設教；偕牧師歡喜允准in e5 所求。後來有chhoa7 幾若個學生做陣去五股坑e5 時，庄民攏出來到遠遠e5 所在迎接in，chhoa7 in 到庄長陳砲 e5 厝。陳砲是不止懸，koh 生做好看。後來偕牧師有送伊一幅 e5 十條誡，所以伊有將hit 幅十條誡來貼ti7 壁nih8，koh ka7 眾人講，「我beh 遵守這個十條e5 誡命來行，以後我決斷m7 koh 拜佛。」",
          "Chit e5 hu7-jin5-lang5 kap i saN-si5 liau2-au7 chiu7 to3--khi3, keh le2-pai3 chiu7 chhoa7 si3 gou7 e5 hu7-jin5-lang5 lai5 thiaN, koh ke3 chit8 le2-pai3, i koh chhoa7 kui2-na7 e5 lai5, na2 ku2 chhoa7 na2 choe7, in tai7-ke thiaN Kai Bok8-su e5 soat-kau3 toa7-toa7 siu7 kam2-tong7, in put-chi2 him-bou7 ai3 chhiaN2 i khi3 in e5 chng-sia7 lai5 siat-kau3; Kai Bok8-su hoaN-hi2 un2-chun2 in e5 sou2 kiu5. Au7-lai5 u7 chhoa7 kui2-na7 e5 hak8-seng choe3-tin7 khi3 Gou7-kou2-khiN e5 si5, chng-bin5 long2 chhut lai5 kau3 hng7-hng7 e5 sou2-chai7 ngia5-chih in, chhoa7 in kau3 chng-tiuN2 Tan5 Phauh e5 chhu3. Tan5 Phauh si7 put-chi2 koan5, koh siN-choe3 ho2 khoaN3. Au7-lai5 Kai bok8-su u7 sang3 i chit8 pak e5 chap8 tiau5 kai3, sou2-i2 i u7 chiong hit pak chap8 tiau5 kai3 lai5 tah ti7 piah--nih8, koh ka7 cheng3-lang5 kong2, “Goa2 beh chun-siu2 chit e5 chap8 tiau5 e5 kai3-beng7 lai5 kiaN5, i2-au7 goa2 koat-toan3 m7 koh pai3 put8.”"
        ],
        [
          "後來伊有寄附一間厝做暫時e5 禮拜堂kap hou7 偕牧師若四界去傳道理倒轉來thang 歇睏e5 所在。後來伊有koh 寄附土地beh 起拜堂，koh 有聚集石頭kap磚仔 。Hit庄e5 人逐家出力下地基，差不多倚3 尺外懸，才tui3 艋舺1隊e5 巡撫隊e5 兵來阻擋m7 hou7 in 起，總是in 攏無ai3 聽in e5 話，做in 扑拚起，後來hiah-e5 兵有e5 扑大鼓，有e5 扑鑼，亦有e5 扑銃kap比刀槍來哄喝in，猶原是無路用。後來chiah-e5 兵仔有入去陳砲 e5厝，有e5 去hit個塔嫂 e5 厝來哄喝伊，總是in兩人攏無驚，所以hiah-e5 兵仔姑不chiong才koh 轉去艋舺報告講，庄民攏總已經hou7 宣教師e5 魔術迷去了了lah。",
          "Au7-lai5 i u7 ki3-hu3 chit8 keng chhu3 choe3 chiam7-si5 e5 Le2-pai3-tng5 kap hou7 Kai Bok8-su na7 si3-koe3 khi3 thoan5 to7-li2 to3-tng2 lai5 thang hioh-khun3 e5 sou2-chai7.  Au7-lai5 i u7 koh ki3-hu3 thou2-toe7 beh khi2 pai3-tng5, koh u7 chu7-chip8 chioh8-thau5 kap chng-a2. Hit chng e5 lang5 tai7-ke chhut-lat8 he7 toe7-ki, chha-put-to oa2 saN chhioh goa7 koan5, chiah tui3 Bang2-kah chit8 tui7 e5 Sun5-hu2-tui7 e5 peng lai5 chou2-tong3 m7 hou7 in khi2, chong2-si7 in long2 bo5 ai3 thiaN in e5 oe7, choe3 in phah-piaN3 khi2, au7-lai5 hiah-e5 peng u7 e5 phah toa7-kou2, u7 e5 phah lo5, iah8 u7 e5 phah chheng3 kap pi2 to-chhiuN lai5 hang2-hoah in, iu5-goan5 si7 bo5 lou7-eng7. Au7-lai5 chiah-e5 peng-a2 u7 jip8 khi3 Tan5 Phauh e5 chhu3, u7 e5 khi3 hit e5 Thah-so2 e5 chhu3 lai5 hang2-hoah i, chong2-si7 in nng7 lang5 long2 bo5 kiaN, sou2-i2 hiah-e5 peng-a2 kou-put-chiong chiah koh tng2 khi3 Bang2-kah po3-ko3 kong2 “Chng-bin5 long2-chong2 i2-keng hou7 Soan-kau3-su e5 mou5-sut8 be5--khi3 liau2-liau2 lah."
        ],
        [
          "後來tui3 艋舺e5 官府有寄文書hou7 英國領事講，「貴國e5 宣教師ti7 五股坑teh 製造砲台，透暝tui3 淡水河載兵器，kap銃子來，所以請你著ka7 in 中止。」雖罔是tu2著種種e5 阻擋，iau2-ku2五股坑e5 拜堂漸漸起好，到尾續開落成式。今會tit thang 到落成，che 攏是tui3 ti7 庄長陳砲kap塔嫂兩人e5 盡力才會。今這個塔嫂就是北部頭1個做宣道婦e5 婦人人，雖罔伊e5 年歲六十外，iau2-ku2為著道理phe 命做工攏boe7 sian7，到一世人。",
          "Au7-lai5 tui3 Bang2-kah e5 koaN-hu2 u7 kia3 bun5-su hou7 Eng-kok Leng2-su7 kong2, “Kui3-kok e5 Soan-kau3-su ti7 Gou7-kou2-khiN teh che3-cho7 phau3-tai5, thau3 mi5 tui3 Tam7-sui2 ho5 chai3 peng-khi3, kap chheng3-chi2 lai5, sou2-i2 chhiaN2 li2 tioh8 ka7 in tiong-chi2.” Sui-bong2 si7 tu2 tioh8 chiong2-chiong2 e5 chou2-tong3, iau2-ku2 Gou7-kou2-khiN e5 pai3-tng5 chiam7-chiam7 khi2 ho2, kau3-be2 soa3 khui lok8-seng5-sek. TaN oe7 tit thang kau3 lok8-seng5, che long2 si7 tui3 ti7 chng-tiuN2 Tan5 Phauh kap Thah-so2 nng7 lang5 e5 chin7-lat8 chiah oe7. TaN chit e5 Thah-so2 chiu7-si7 Pak-pou7 thau5 chit8 e5 choe3 Soan-to7-hu7 e5 hu7-jin5-lang5, sui-bong2 i e5 ni5-he3 lak8-chap8-goa7, iau2-ku2 ui7 tioh8 to7-li2 phe-mia7 choe3 kang long2 boe7 sian7, kau3 chit8-si3-lang5."
        ],
        [
          "5 .論建設拜堂e5 事。",
          "5. Lun7 kian3-siat pai3-tng5 e5 su7."
        ],
        [
          "論偕牧師傳教ti7 台灣北部所設e5 拜堂有幾若十間，所以真oh-tit thang 逐間ti7 chia 來講明，koh 論北部拜堂e5 事，有北部教會e5 歷史thang 看，所以ti7 chia 所ai3 講e5 是無幾間；總是攏是真重要e5 所在，我ti7 chia 所排列e5 是攏無照年ko7 e5 順序，是簡便記na7-tiaN7，請無誤解就是：---",
          "Lun7 Kai Bok8-su thoan5-kau3 ti7 Tai5-oan5 Pak-pou7 sou2 siat e5 pai3-tng5 u7 kui2-na7 chap8 keng, sou2-i2 chin oh-tit thang tak8 keng ti7 chia lai5 kong2-beng5, koh lun7 Pak-pou7 pai3-tng5 e5 su7, u7 Pak-pou7 Kau3-hoe7 e5 lek8-su2 thang khoaN3, sou2-i2 ti7 chia sou2 ai3 kong2 e5 si7 bo5 kui2 keng; chong2-si7 long2 si7 chin tiong7-iau3 e5 sou2-chai7, goa2 ti7 chia sou2 pai5-liat8 e5 si7 long2 bo5 chiau3 ni5-ko7 e5 sun7-su7, si7 kan2-pian7 ki3 na7-tiaN7, chhiaN2 bo5 gou7-kai2 chiu7-si7 :---"
        ],
        [
          "(a)論新店。早時常常tui3 新店有人去淡水聽偕牧師說教，後來有幾若個相kap ai3 請偕牧師去新店講道理，所以有1擺伊歡喜kap in 相kap去。Hit 日tu2是新店teh 做鬧熱，tiam3 ti7 hia e5 人較罕tit看著外國人，亦逐家oe-khoeh，有e5 ai3 看，總是中間亦有真濟歹人ai3 害偕牧師。佳哉後來為著伊有醫好一個著重傷e5 囡仔，kap 一個老人tui3 懸懸e5 所在跋落來石頭頂，所以致到hou7 眾人煞感心，顛倒真好款待伊，koh 1個hou7 伊醫好e5 老人歡喜用伊e5 厝借伊做拜堂。後來為著ai3 較大間，所以才另外koh 起1間較大kap較合用--e5。這間拜堂就是tu2-tu2偕牧師受窘逐迫害e5 中間來建設e5。這間是起ti7上懸e5 所在，用石壁來圍4面。新店溪彎彎oat-oat 流透到海nih8，這間拜堂e5 鐘塔有真懸，tui3 塔頂thang 看到幾若里路遠e5 所在。拜堂e5 後面是絕壁kap hit 條溪前面e5 山壁tu2是相對相，koh 樹木不止茂盛，koh 山lui 1 層過了又1 層，直直透到懸e5 山尖，景致實在sui2 到極。",
          "(a) Lun7 Sin-tiam3. Cha2-si5 siong5-siong5 tui3 Sin-tiam3 u7 lang5 khi3 Tam7-sui2 thiaN Kai Bok8-su soat-kau3, au7-lai5 u7 kui2-na7 e5 saN-kap ai3 chhiaN2 Kai Bok8-su khi3 Sin-tiam3 kong2 to7-li2, sou2-i2 u7 chit8 pai2 i hoaN-hi2 kap in saN-kap khi3. Hit jit8 tu2 si7 Sin-tiam3 teh choe3 lau7-jiat8, tiam3 ti7 hia e5 lang5 khah han2-tit khoaN3 tioh8 goa7-kok lang5, iah8 tai7-ke oe-khoeh, u7 e5 ai3 khoaN3, chong2-si7 tiong-kan iah8 u7 chin choe7 phaiN2-lang5 ai3 hai7 Kai Bok8-su. Kai-chai3 au7-lai5 ui7 tioh8 i u7 i-ho2 chit8 e5 tioh8 tang7-siong e5 gin2-na2, kap chit8 e5 lau7-lang5 tui3 koaiN5-koaiN5 e5 sou2-chai7 poah8 loh8 lai5 chioh8-thau5-teng2, sou2-i2 ti3-kau3 hou7 cheng3-lang5 soa3 kam2-sim, tian-to3 chin ho2 khoan2-thai7 i, koh chit e5 hou7 i i-ho2 e5 lau7-lang5 hoaN-hi2 eng7 i e5 chhu3 chioh i choe3 pai3-tng5. Au7-lai5 ui7 tioh8 ai3 khah toa7 keng, sou2-i2 chiah leng7-goa7 koh khi2 chit8 keng khah toa7 kap khah hap8-eng7--e5. Chit keng pai3-tng5 chiu7-si7 tu2-tu2 Kai Bok8-su siu7 khun2-tiok8 pek-hai7 e5 tiong-kan lai5 kian3-siat--e5. Chit keng si7 khi2 ti7 siong7 koan5 e5 sou2-chai7, eng7 chioh8-piah lai5 ui5 si3-bin7. Sin-tiam3 khoe oan-oan oat-oat lau5 thau3 kau3 hai2--nih8, chit keng pai3-tng5 e5 cheng-thah u7 chin koan5, tui3 thah-teng2 thang khoaN3 kau3 kui2-na7 li2-lou7 hng7 e5 sou2-chai7. Pai3-tng5 e5 au7-bin7 si7 choat8-phek kap hit tiau5 khoe cheng5-bin7 e5 soaN-piah tu2 si7 saN-tui3-siong3, koh chhiu7-bak8 put-chi2 bou7-seng7, koh soaN-lui chit8 chan5 ke3 liau2 iu7 chit8 chan5, tit8-tit8 thau3 kau3 koan5 e5 soaN-chiam, keng2-ti3 sit8-chai7 sui2 kau3-kek8."
        ],
        [
          "(b)論新竹。這所在tu2-tu2是偕牧師來台灣了後，有kap南部e5 宣教師李牧師 chham Tek醫生相kap去看e5 所在。早時是叫做竹塹，不止出名，koh 讀冊人亦出真濟。Ti7 chia起頭是kan-ta稅1間e5 房間，亦後來就稅1間厝。總是chia e5 人真硬心，m7 ai3 聽道理；m7-na7 an2-ni，有e5 顛倒用歹嘴kap無禮e5 作法來chau-that偕牧師，有e5 ka7 伊phui3瀾，koh 有e5 用種種e5 手段來窘逐伊。佳哉後來偕牧師有醫好一個不止出名koh 有勢力e5 讀冊人，所以這人有禁止hiah-e5 tui3 偕牧師無禮e5 人，了後就大家攏m7 敢koh 講歹話來罵伊。到後來有起大間e5 拜堂，信道理e5 人亦有漸漸加添。",
          "(b) Lun7 Sin-tek. Chit sou2-chai7 tu2-tu2 si7 Kai Bok8-su lai5 Tai5-oan5 liau2-au7, u7 kap Lam5-pou7 e5 Soan-kau3-su Li2 Bok8-su chham Tek I-seng saN-kap khi3 khoaN3 e5 sou2-chai7. Cha2-si5 si7 kio3-choe3 Tek-chham3, put-chi2 chhut-mia5, koh thak8-chheh lang5 iah8 chhut chin choe7. Ti7 chia khi2-thau5 si7 kan-ta se3 chit8 keng e5 pang5-keng, iah8 au7-lai5 chiu7 se3 chit8 keng chhu3. Chong2-si7 chia e5 lang5 chin ngi7-sim, m7 ai3 thiaN to7-li2; m7-na7 an2-ni, u7 e5 tian-to3 eng7 phaiN2-chhui3 kap bo5 le2 e5 chok-hoat lai5 chau-that Kai Bok8-su, u7 e5 ka7 i phui3-noa7, koh u7 e5 eng7 chiong2-chiong2 e5 chhiu2-toaN7 lai5 khun2-tiok8 i. Kai-chai3 au7-lai5 Kai Bok8-su u7 i-ho2 chit8 e5 put-chi2 chhut-mia5 koh u7 se3-lek8 e5 thak8-chheh lang5, sou2-i2 chit lang5 u7 kim3-chi2 hiah-e5 tui3 Kai Bok8-su bo5 le2 e5 lang5, liau2-au7 chiu7 tai7-ke long2 m7 kaN2 koh kong2 phaiN2-oe7 lai5 ma7 i. Kau3 au7-lai5 u7 khi2 toa7 keng e5 pai3-tng5, sin3 to7-li2 e5 lang5 iah8 u7 chiam7-chiam7 ke-thiN."
        ],
        [
          "(c)論三角湧。這所在是ti7 大嵙陷e5 東北爿，ti7 50年前是真歹管轄e5 所在，因為有1隊e5 山賊不時出來搶劫，雖罔 chham hiah-e5 賊e5 親族續ka7 in 辦重罪，亦是無法度thang 剿滅in。一日有一個巡撫來巡視e5 時，hit 陣山賊用槍來chhak8 轎，佳哉巡撫有脫離in e5 毒手。有時青天白日亦刁持分隊伍那唱歌講，「Lin2靠官，阮靠山，」那近倚tui3 城nih8來。偕牧師起頭來chia 傳道理e5 時，ti7 hia e5 人有e5 講著將hit個番仔拖來去山nih8挖目珠。其中1個無賴漢提1 te3大te3 石tui3 偕牧師e5 面ka7 伊ham2 去。佳哉相無精，kiat tui3 頭殼頂過去，撞著teng7 壁。這te3 石有拾轉來囥ti7 su-khia設e5 博物室。偕牧師e5 博物室內有採集濟濟項e5 物thang 做紀念。設使這te3 石若kiat 著伊e5 頭殼，就咱北部e5 人 kiam2-chhai2 boe7 tit thang koh 得著這款靈界e5 偉人，亦是無定著。實在hou7 伊會脫離這款e5 危險，攏是上主e5 權能。",
          "(c) Lun7 SaN-kak-eng2. Chit sou2-chai7 si7 ti7 Toa7-khou-ham7 e5 tang-pak peng5, ti7 50 ni5 cheng5 si7 chin phaiN2 koan2-hat e5 sou2-chai7, in-ui7 u7 chit8 tui7 e5 soaN-chhat8 put-si5 chhut lai5 chhiuN2-kiap, sui-bong2 chham hiah-e5 chhat8 e5 chhin-chok8 soa3 ka7 in pan7 tang7-choe7, iah8 si7 bo5 hoat-tou7 thang chau5-biat8 in. Chit8 jit8 u7 chit8 e5 Sun5-bu2 lai5 sun5-si7 e5 si5, hit tin7 soaN-chhat8 eng7 chhiuN lai5 chhak8 kio7, kai-chai3 Sun5-bu2 u7 thoat-li7 in e5 tok8-chhiu2. U7-si5 chheng-thian peh8-jit8 iah8 tiau-ti5 hun tui7-ngou2 na2 chhiuN3-koa kong2, “Lin2 kho3 koaN, goan2 kho3 soaN,” na2 kun7-oa2 tui3 siaN5--nih8 lai5. Kai Bok8-su khi2-thau5 lai5 chia thoan5 to7-li2 e5 si5, ti7 hia e5 lang5 u7 e5 kong2 tioh8 chiong hit e5 hoan-a2 thoa lai5 khi3 soaN--nih8 ou2 bak8-chiu. Ki5-tiong chit8 e5 bu5-nai7-han3 theh8 chit8 te3 toa7 te3 chioh8 tui3 Kai Bok8-su e5 bin7 ka7 i ham2 khi3. Kai-chai3 siong3 bo5 cheng, kiat tui3 thau5-khak-teng2 ke3--khi3, tong7 tioh8 teng7 piah. Chit te3 chioh8 u7 khioh tng2 lai5 khng3 ti7 su-khia siat e5 Phok-but8-sek. Kai Bok8-su e5 Phok-but8-sek lai7 u7 chhai2-chip8 choe7-choe7 hang7 e5 mih8 thang choe3 ki3-liam7. Siat-su2 chit te3 chioh8 na7 kiat tioh8 i e5 thau5-khak, chiu7 lan2 Pak-pou7 e5 lang5 kiam2-chhai2 boe7 tit thang koh tit tioh8 chit khoan2 leng5-kai3 e5 ui2-jin5, iah8 si7 bo5 tiaN7-tioh8. Sit8-chai7 hou7 i oe7 thoat-li7 chit khoan2 e5 gui5-hiam2, long2 si7 Siong7 Chu2 e5 koan5-leng5."
        ],
        [
          "後來koh 經過幾若月日，hit 個前beh ham2 偕牧師e5 歹人續來反悔信道理。Koh 無久，禮拜堂亦起好，ti7 hia e5 百姓亦較ai3 聽道理e5 款，koh 山賊亦攏無去，因為in 所teh 靠e5 山攏變做田園。",
          "Au7-lai5 koh keng-ke3 kui2-na7 geh8-jit8, hit e5 cheng5 beh ham2 Kai Bok8-su e5 phaiN2-lang5 soa3 lai5 hoan2-hoe2 sin3 to7-li2. Koh bo5 ku2, Le2-pai3-tng5 iah8 khi2 ho2, ti7 hia e5 peh-siN3 iah8 khah ai3 thiaN to7-li2 e5 khoan2, koh soaN-chhat8 iah8 long2 bo5--khi3, in-ui7 in sou2 teh kho3 e5 soaN long2 piN3-choe3 chhan5-hng5."
        ],
        [
          "(d)論八里坌。Ti7 chia 傳道理無偌久，就建設禮拜堂。代先是ti7 相思仔樹腳做禮拜，後來就ka7 討魚e5 人借1間厝來講道理，後來有koh 搬去tiam3一個作穡人e5 草厝，總是無久就起1間e5 塗角厝做禮拜堂。Tu2著清國 kap 法蘭西teh 相thai5 e5 時續hou7 人毀壞去。總是後來有koh 計畫起1間koh 較sui2 koh 較勇e5 新拜堂。就是現時iau2 ti7 teh 這間拜堂。",
          "(d) Lun7 Pat-li2-hun. Ti7 chia thoan5 to7-li2 bo5 joa7 ku2, chiu7 kian3-siat Le2-pai3-tng5. Tai7-seng si7 ti7 siuN-si-a2 chhiu7-kha choe3 le2-pai3, au7-lai5 chiu7 ka7 tho2-hi5 e5 lang5 chioh chit8 keng chhu3 lai5 kong2 to7-li2, au7-lai5 u7 koh poaN khi3 tiam3 chit8 e5 choh-sit lang5 e5 chhau2-chhu3, chong2-si7 bo5 ku2 chiu7 khi2 chit8 keng e5 thou5-kak-chhu3 choe3 Le2-pai3-tng5. Tu2 tioh8 Chheng-kok kap Hoat-lan5-se teh saN-thai5 e5 si5 soa3 hou7 lang5 hui2-hoai7 khi3. Chong2-si7 au7-lai5 u7 koh ke3-oe7 khi2 chit8 keng koh-khah sui2 koh-khah iong2 e5 sin Pai3-tng5. Chiu7-si7 hian7-si5 iau2 ti7 teh chit keng Pai3-tng5."
        ],
        [
          "(e)論艋舺。這所在kap大稻埕是平平做台北府外左右e5 鬧熱市街。Ti7 大稻埕有起石疊 e5 禮拜堂。Ti7 hit 時thang 講是第一sui2 e5 拜堂e5 一個。偕牧師最第一艱苦傳道理e5 所在就是艋舺。",
          "(e)Lun7 Bang2-kah. Chit sou2-chai7 kap Toa7-tiu7-tiaN5 si7 piN5-piN5 choe3 Tai5-pak hu2-goa7 cho2-iu7 e5 lau7-jiat8 chhi7-koe. Ti7 Toa7-tiu7-tiaN5 u7 khi2 chioh8 thiap8 e5 le2-pai3-tng5. Ti7 hit-si5 thang kong2 si7 te7-it sui2 e5 pai3-tng5 e5 chit8 e5. Kai Bok8-su choe3 te7-it kan-khou2 thoan5 to7-li2 e5 sou2-chai7 chiu7-si7 Bang2-kah."
        ],
        [
          "照頂面所講艋舺算是最拜偶像e5 中心地，所以迷信真深，怨恨基督教e5 心是真深。偕牧師亦是知影若beh 設教ti7 hia 的確會tu2著大迫害，所以才囥ti7 路尾來設。Koh ti7 chia e5 地方官有出命令講，「若有人用厝抑是別項來借外國e5 宣教師，抑是賣hou7 in e5 人著受重刑。」親像an2-ni 來哄喝百姓，講beh ka7 in 關監kap thai5 頭，所以無人敢用厝借偕牧師。",
          "Chiau3 teng2-bin7 sou2 kong2 Bang2-kah sng3 si7 choe3 pai3 ngou2-siong7 e5 tiong-sim-toe7, sou2-i2 be5-sin3 chin chhim, oan3-hun7 Ki-tok-kau3 e5 sim si7 chin chhim. Kai Bok8-su iah8 si7 chai-iaN2 na7 beh siat-kau3 ti7 hia tek-khak oe7 tu2 tioh8 toa7 pek-hai7, sou2-i2 chiah khng3 ti7 lou7-be2 lai5 siat. Koh ti7 chia e5 te7-hng-koaN u7 chhut beng7-leng7 kong2, “Na7 u7 lang5 eng7 chhu3 a2 si7 pat8-hang7 lai5 chioh goa7-kok e5 Soan-kau3-su, a2 si7 boe7 hou7 in e5 lang5 tioh8 siu7 tang7-heng5.” Chhin-chhiuN7 an2-ni lai5 hang2-hoah peh-siN3, kong2 beh ka7 in koaiN-kaN kap thai5-thau5, sou2-i2 bo5 lang5 kaN2 eng7 chhu3 chioh Kai Bok8-su."
        ],
        [
          "總是1877年12月，雖罔是禁m7 hou7 偕牧師入艋舺，iau2-ku2 到尾伊亦有入去，koh 有稅1間厝。Ti7 門楣頂有寫匾講，「耶穌聖堂。」武官這下看著hit 個匾真受氣，就chhoa7一隊e5 兵仔去講hit te3 地是屬ti7 軍營，所以命令伊著緊離開。偕牧師有請伊提證據hou7 伊看，看了果然是屬ti7 軍營，所以有允ti7 隔日beh 拚還in，亦ti7 hit 暗兵仔紮營ti7 門前，有e5 ka7 伊罵，有e5 想beh ka7 伊撞歹厝，亦有e5 lam7-sam2入去房間哄beh thai5 伊，歸暝攏是an2-ni，宛然若親像搬戲一樣。",
          "Chong2-si7 1877 ni5 12 geh8, sui-bong2 si7 kim3 m7 hou7 Kai Bok8-su jip8 Bang2-kah, iau2-ku2 kau3-be2 i iah8 u7 jip8--khi3, koh u7 se3 chit8 keng chhu3. Ti7 mng5-bai5 teng2 u7 sia2 pian2 kong2, “Ia5-sou Seng3-tong5.” Bu2-koaN chit e7 khoaN3 tioh8 hit e5 pian2 chin siu7-khi3, chiu7 chhoa7 chit8 tui7 e5 peng-a2 khi3 kong2 hit te3 toe7 si7 siok8 ti7 kun-iaN5, sou2-i2 beng7-leng7 i tioh8 kin2 li7-khui. Kai Bok8-su u7 chhiaN2 i theh8 cheng3-ku3 hou7 i khoaN3, khoaN3 liau2 ko2-jian5 si7 siok8 ti7 kun-iaN5, sou2-i2 u7 in2 ti7 keh-jit8 beh piaN3 heng5 in, iah8 ti7 hit am3 peng-a2 chat-iaN5 ti7 mng5-cheng5, u7 e5 ka7 i ma7,u7 e5 siuN7 beh ka7 i long3 phaiN2 chhu3, iah8 u7 e5 lam7-sam2 jip8 khi3 pang5-keng hang2 beh thai5 i, kui-mi5 long2 si7 an2-ni, oan2-jian5 na2 chhin-chhiuN7 poaN-hi3 chit8-iuN7."
        ],
        [
          "隔天光照約束來行，偕牧師出去e5 時歹人歸陣oe-kheh，有e5 用塗丸ka7 伊摃，有e5 用磚仔角ka7 伊ham2，佳哉攏無tu2著傷害，平安到淡水河岸，倩一隻船仔tui3 艋舺ko3 到大浪泵。Hit 日kap學生相kap tiam3，亦暗時講道理到暗暗，才順機會koh 再入去艋舺。看4圍攏靜 chiauh-chiauh，kan-ta有二三 pha e5 燈火tui3 人e5 門縫照出來na7-tiaN7。Hit 時伊有tu2著1個老人，所以偕牧師問看伊有厝thang 稅抑無？老人講有厝beh 借伊，就chhoa7 伊去in 兜。偕牧師kap伊約束逐項好勢，隔日隨時koh 寫匾講，「耶穌聖教」續ka7 伊吊起來。百姓看見，大家真受氣，歸日紮營ti7 hit 間厝。",
          "Keh thiN-kng chiau3 iok-sok lai5 kiaN5, Kai Bok8-su chhut khi3 e5 si5 phaiN2-lang5 kui-tin7 oe-kheh, u7 e5 eng7 thou5-oan5 ka7 i kong3, u7 e5 eng7 chng-a2-kak ka7 i ham2, kai-chai3 long2 bo5 tu2 tioh8 siong-hai7, peng5-an kau3 Tam7-sui2 ho5-hoaN7, chhiaN3 chit8 chiah chun5-a2 tui3 Bang2-kah ko3 kau3 Toa7-long7-pong7. Hit jit8 kap hak8-seng saN-kap tiam3, iah8 am3-si5 kong2 to7-li2 kau3 am3-am3, chiah sun7 ki-hoe7 koh-chai3 jip8 khi3 Bang2-kah. KhoaN3 si3-ui5 long2 cheng7 chiauh-chiauh, kan-ta u7 nng7-saN pha e5 teng-he2 tui3 lang5 e5 mng5-phang7 chio3--chhut-lai5 na7-tiaN7. Hit-si5 i u7 tu2 tioh8 chit8 e5 lau7-lang5, sou2-i2 Kai Bok8-su mng7 khoaN3 i u7 chhu3 thang se3 a2 bo5 ? Lau7-lang5 kong2 u7 chhu3 beh chioh i, chiu7 chhoa7 i khi3 in tau. Kai Bok8-su kap i iok-sok tak8 hang7 ho2-se3, keh-jit8 sui5-si5 koh sia2 pian2 kong2, “Ia5-sou Seng3-kau3” soa3 ka7 i tiau3 khi2 lai5. Peh-siN3 khoaN3-kiN3, tai7-ke chin siu7-khi3, kui-jit8 chat-iaN5 ti7 hit keng chhu3."
        ],
        [
          "第2日，全街e5 人攏出頭來攻擊伊，總是伊攏無驚惶，照舊出去街路ka7 人醫病。四面e5 人較濟攏是伊e5 對敵，中間猶原亦有同情伊e5 人。第3 日，街民koh 較非常，有e5 刁持chhoa7 乞食，kap thai2-ko e5 人hou7 伊倚ti7 偕牧師e5 身邊，亦是無采工，所以koh 四五點鐘久，逐家就kiuh 頭鬃螺仔beh 出手來扑伊。Hiah-e5 人有e5 ti7 門外kiah8棍仔撞破厝，有e5 peh起去厝頂拆蓋，有e5 挖地基腳beh hou7 hit 間厝倒壞。偕牧師tui3 眾人e5 中間恬恬逃閃去旅館內，m7-ku2 旅館e5 主人驚了tu2著災厄，所以請伊著出去。姑不chiong偕牧師著koh 換去別所在。",
          "Te7-ji7 jit8, choan5-koe e5 lang5 long2 chhut-thau5 lai5 kong-kek i, chong2-si7 i long2 bo5 kiaN-hiaN5, chiau3-ku7 chhut khi3 koe-lou7 ka7 lang5 i piN7. Si3-bin7 e5 lang5 khah choe7 long2 si7 i e5 tui3-tek8, tiong-kan iu5-goan5 iah8 u7 tong5-cheng5 i e5 lang5. Te7-saN jit8, koe-bin5 koh khah hui-siong5, u7 e5 tiau5-ti5 chhoa7 khit-chiah8, kap thai2-ko e5 lang5 hou7 i oa2 ti7 Kai Bok8-su e5 sin-piN, iah8 si7 bo5 chhai2-kang, sou2-i2 koh si3 gou7 tiam2 cheng ku2, tai7-ke chiu7 kiuh thau5-chang-le5-a2 beh chhut-chhiu2 lai5 phah i. Hiah-e5 lang5 u7 e5 ti7 mng5-goa7 kiah8 kun3-a2 long3-phoa3 chhu3, u7 e5 peh khi2 khi3 chhu3-teng2 thiah koa3, u7 e5 ou2 toe7-ki-kha beh hou7 hit keng chhu3 to2-hoai7. Kai Bok8-su tui3 cheng3-lang5 e5 tiong-kan tiam7-tiam7 to5-siam2 khi3 li2-koan2 lai7, m7-ku2 li2-koan2 e5 chu2-lang5 kiaN-liau2 tu2 tioh8 chai-e7, sou2-i2 chhiaN2 i tioh8 chhut--khi3. Kou-put-chiong Kai Bok8-su tioh8 koh oaN7 khi3 pat8 sou2-chai7."
        ],
        [
          "後來百姓有較靜。艋舺e5 武官有來請淡水e5 英國領事（Scott)去，hit 時偕牧師亦做陣，武官請領事著命令宣教師離開hia，總是領事受氣，ka7 伊拒絕，講伊無hit 個權。Koh 講宣教師來到in e5 所在，應該著真好禮款待in，出力保護in 才著，反轉beh 趕逐in，真奇怪。後來領事m7 chhap伊，做伊轉去。",
          "Au7-lai5 peh-siN3 u7 khah cheng7. Bang2-kah e5 bu2-koaN u7 lai5 chhiaN2 Tam7-sui2 e5 Eng-kok Leng2-su7 (Scott) khi3, hit si5 Kai Bok8-su iah8 choe3-tin7, bu2-koaN chhiaN2 Leng2-su7 tioh8 beng7-leng7 Soan-kau3-su li7-khui hia, chong2-si7 Leng2-su7 siu7-khi3, ka7 i ku7-choat8, kong2 i bo5 hit e5 koan5. Koh kong2 Soan-kau3-su lai5 kau3 in e5 sou2-chai7, eng-kai tioh8 chin ho2-le2 khoan2-thai7 in, chhut-lat8 po2-hou7 in chiah tioh8, hoan2-tng2 beh koaN2-tiok8 in, chin ki5-koai3. Au7-lai5 Leng2-su7 m7 chhap i, choe3 i tng2--khi3."
        ],
        [
          "武官無法度，姑不chiong著換手段，所以才來求偕牧師請伊離開in e5 所在。偕牧師ka7 伊講決斷m7 離開。武官到尾煞著派1隊兵去ti7 hit 間破厝e5 周圍ka7 伊顧。經過1禮拜久，武官用市外e5 地hou7 伊起拜堂，koh 約束講beh 保護in 起到完全。總是偕牧師m7 准，武官koh 差人ka7 伊講m7-thang 起ti7 原位，因為hia 是倚ti7 考校e5 所在。偕牧師知影hit 所在離考場不止遠，所以m7 ai3 聽武官e5 話，做伊起工，tu2-tu2是起ti7 hou7 百姓創歹hit 間厝e5 舊所在。M7-ku2 百姓照舊攪吵無煞，連hit 間厝e5 主人險險hou7 in 扑死，見若bat 來聽道理e5 人攏hou7 親戚朋友ka7 in 絕交。總是那久來信道理e5 人那加添，經過無幾年，偕牧師得著真闊e5 土地，才koh 起磚仔e5 拜堂。",
          "Bu2-koaN bo5 hoat-tou7, kou-put-chiong tioh8 oaN7 chhiu2-toaN7, sou2-i2 chiah lai5 kiu5 Kai Bok8-su chhiaN2 i li7-khui in e5 sou2-chai7. Kai Bok8-su ka7 i kong2 koat-toan3 m7 li7-khui. Bu2-koaN kau3-be2 soa3 tioh8 phai3 chit8 tui7 peng khi3 ti7 hit keng phoa3-chhu3 e5 chiu-ui5 ka7 i kou3. Keng-ke3 chit8 le2-pai3 ku2, bu2-koaN eng7 chhi7-goa7 e5 toe7 hou7 i khi2 pai3-tng5, koh iok-sok kong2 beh po2-hou7 in khi2 kau3 oan5-choan5. Chong2-si7 Kai Bok8-su m7 chun2, bu2-koaN koh chhe lang5 ka7 i kong2 m7-thang khi2 ti7 goan5-ui7, in-ui7 hia si7 oa2 ti7 kho2-kau3 e5 sou2-chai7. Kai Bok8-su chai-iaN2 hit sou2-chai7 li7 kho2-tiuN5 put-chi2 hng7, sou2-i2 m7 ai3 thiaN bu2-koaN e5 oe7, choe3 i khi2-kang, tu2-tu2 si7 khi2 ti7 hou7 peh-siN3 chhong3 phaiN2 hit keng chhu3 e5 ku7 sou2-chai7. M7-ku2 peh-siN3 chiau3-ku7 kiau2-chha2 bo5 soah, lian5 hit keng chhu3 e5 chu2-lang5 hiam2-hiam2 hou7 in phah-si2, kiN3-na7 bat lai5 thiaN to7-li2 e5 lang5 long2 hou7 chhin-chhek peng5-iu2 ka7 in choat8-kau. Chong2-si7 na2 ku2 lai5 sin3 to7-li2 e5 lang5 na2 ke-thiN, keng-ke3 bo5 kui2 ni5, Kai Bok8-su tit tioh8 chin khoah e5 thou2-toe7, chiah koh khi2 chng-a2 e5 pai3-tng5."
        ],
        [
          "Ti7 1884年，清國kap法蘭西相 thai5 e5 時，拜堂koh hou7 土匪拆去。到相thai5 煞了3月日後就用石koh 起新e5 拜堂，就是現時hit 間舊e5 拜堂。親像an2-ni，起頭beh 建設拜堂是真為難，tu2著種種e5 迫害，koh 親像ti7 1879年，ti7 艋舺偕牧師娘坐ti7 轎內有人穿火把beh 入去ka7 伊燒。今請來看親像這個非常e5雄惡，危險e5 艋舺，到尾怎樣ah？Koh 10年後就是ti7 1893年偕牧師beh 轉去加拿大e5 時，眾人怎樣款待伊，這tiap8 ai3 講淡薄ti7 下底：---",
          "Ti7 1884 ni5, Chheng-kok kap Hoat-lan5-se saN-thai5 e5 si5, pai3-tng5 koh hou7 thou2-hui2 thiah khi3. Kau3 saN-thai5 soah liau2 saN geh8-jit8 au7 chiu7 eng7 chioh8 koh khi2 sin e5 pai3-tng5, chiu7-si7 hian7-si5 hit keng ku7 e5 pai3-tng5. Chhin-chhiuN7 an2-ni, khi2-thau5 beh kian3-siat pai3-tng5 si7 chin ui5-lan5, tu2 tioh8 chiong2-chiong2 e5 pek-hai7, koh chhin-chhiuN7 ti7 1879 ni5, ti7 Bang2-kah Kai Bok8-su-niu5 che7 ti7 kio7-lai7 u7 lang5 chhng he2-pe2 beh jip8 khi3 ka7 i sio. TaN chhiaN2 lai5 khoaN3 chhin-chhiuN7 chit e5 hui-siong5 e5 hiong5-ok, gui5-hiam2 e5 Bang2-kah, kau3-be2 chaiN2-iuN7 ah ? Koh 10 ni5 au7 chiu7-si7 ti7 1893 ni5 Kai Bok8-su beh tng2 khi3 Ka-na2-tai7 e5 si5, cheng3-lang5 chaiN2-iuN7 khoan2-thai7 i, chit-tiap8 ai3 kong2 tam7-poh8 ti7 e7 toe2 :---"
        ],
        [
          "一擺偕牧師為著beh 轉去加拿大ti7 艋舺教堂內teh kap眾會友相辭hit-tiap8，ti7 hia 有勢力e5 人寫批hou7 偕牧師請beh ka7 伊迎街來送伊，起頭偕牧師m7 允，後來為著in 迫切e5 懇求koh 想著早年e5 情形hit 款hiah 歹，亦這tiap8 e5 人心攏無相同，不止有thang 做紀念，所以才准in e5 所要求。今hiah-e5 人用紅頂4轎hou7 伊坐，koh 有音樂隊，親像鐘鼓、銅鑼、號頭哨角，kap弦管等等，幾若隊攏ti7 頭前，亦有幾若百支e5 旗仔行列te3 ti7 音樂隊e5 後面，koh 有放砲e5 人參文武官員排列ti7 轎前。Koh ti7 最第一後面有6 個騎馬e5，kap二十六頂轎，逐家齊整行列隨tui3 艋舺e5 正路來行。",
          "Chit8 pai2 Kai Bok8-su ui7 tioh8 beh tng2 khi3 Ka-na2-tai7 ti7 Bang2-kah kau3-tng5-lai7 teh kap cheng3 hoe7-iu2 saN-si5 hit-tiap8, ti7 hia u7 se3-lek8 e5 lang5 sia2-phoe hou7 Kai Bok8-su chheng2 beh ka7 i ngia5-koe lai5 sang3 i, khi2-thau5 Kai Bok8-su m7 in2, au7-lai5 ui7 tioh8 in pek-chhiat e5 khun2-kiu5 koh siuN7 tioh8 cha2-ni5 e5 cheng5-heng5 hit khoan2 hiah phaiN2, iah8 chit-tiap8 e5 jin5-sim long2 bo5 saN-tang5, put-chi2 u7 thang choe3 ki3-liam7, sou2-i2 chiah chun2 in e5 sou2 iau3-kiu5. TaN hiah-e5 lang5 eng7 ang5-teng2 si3 kio7 hou7 i che7, koh u7 Im-gak8-tui7, chhin-chhiuN7 cheng-kou2, tang5-lo5, ho7-thau5 sau3-kak, kap hian5-koan2 teng2-teng2, kui2-na7 tui7 long2 ti7 thau5-cheng5, iah8 u7 kui2-na7 pah ki e5 ki5-a2 heng5-liat8 te3 ti7 Im-gak8-tui7 e5 au7-bin7, koh u7 pang3-phau3 e5 lang5 chham bun5-bu2 koaN-oan5 pai5-liat8 ti7 kio7-cheng5. Koh ti7 choe3 te7-it au7-bin7 u7 lak8 e5 khia5-be2 e5, kap ji7-chap8 lak8 teng2 kio7, tai7-ke choe5-cheng2 heng5-liat8 sui5 tui3 Bang2-kah e5 chiaN3-lou7 lai5 kiaN5."
        ],
        [
          "Ti7二十年前hou7 人beh 扑beh thai5 e5 偕牧師，到ti7 這tiap8 tu2-tu2是親像活佛hou7 人扛teh 迎。街路e5 兩爿人塞塞tiN7，音樂e5 聲音響亮透到真遠e5 所在，到偕牧師beh 落船e5 時大家喝萬歲，有e5 m7 甘kap伊相離開煞流目屎。",
          "Ti7 ji7-chap8 ni5 cheng5 hou7 lang5 beh phah beh thai5 e5 Kai Bok8-su, kau3 ti7 chit-tiap8 tu2-tu2 si7 chhin-chhiuN7 oah8-put8 hou7 lang5 kng teh ngia5. Koe-lou7 e5 nng7 peng5 lang5 that-that tiN7, im-gak8 e5 siaN-im hiang2-liang7 thau3 kau3 chin hng7 e5 sou2-chai7, kau3 Kai Bok8-su beh loh8 chun5 e5 si5 tai7-ke hoah ban7-soe3, u7 e5 m7-kam kap i saN li7-khui soa3 lau5 bak8-sai2."
        ],
        [
          "今偕牧師ti7 這款親像豺狼洞e5 艋舺傳道理會成功到an2-ni，實在是tui3 ti7 伊e5 熱心，有基督e5 疼心kap甘願將伊e5 精神kap身體攏獻ti7 咱台灣北部e5 證據，實在thang 稱做一個靈界e5 大偉人lah。",
          "TaN Kai Bok8-su ti7 chit khoan2 chhin-chhiuN7 chhai5-long5-tong7 e5 Bang2-kah thoan5 to7-li2 oe7 seng5-kong kau3 an2-ni, sit8-chai7 si7 tui3 ti7 i e5 jiat8-sim, u7 Ki-tok e5 thiaN3-sim kap kam-goan7 chiong i e5 cheng-sin5 kap sin-the2 long2 hian3 ti7 lan2 Tai5-oan5 Pak-pou7 e5 cheng3-ku3, sit8-chai7 thang chheng choe3 chit8 e5 leng5-kai3 e5 toa7 ui2-jin5 lah."
        ]
      ],
      "篇名": "Kai Bok8-su e5 Tuan7-ki3"
    }
  ]
}
