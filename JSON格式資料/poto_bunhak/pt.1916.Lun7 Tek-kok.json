{
  "作者": "編輯室",
  "出版年": "1916",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "德國人 e5 祖tui3 真早有toa3 ti7 歐羅巴洲e5 北爿。2 千外年前，in iau2-be7有得著開化，常常kap羅馬國相thai5。後來有宣教師去播揚道理 ti7 in 中間，in 就漸漸那信，到後來較濟有奉基督教做 in e5 宗教。得著道理了後 in 就漸漸那開化。Ti7 德國耶穌教 （Protestants），比羅馬教e5 人有較濟。路德馬丁（Martin Luther）改正宗教是 ti7 德國，所以 tui3 hit-tiap8 落來德國 e5 教會較無降服ti7 羅馬 e5 教王。",
          "Tek-kok lang5 e5 tsou2 tui3 chin tsa2 u7 toa3 ti7 Au-lo5-pa-chiu e5 pak peng5. Nng7 chheng goa7 ni5 cheng5, in iau2-be7 u7 tit tioh8 khai-hoa3, siong5-siong5 kap Lo5-ma2 kok sio-thai5. Au7-lai5 u7 soan kau3-su khi3 po3-iong5 to7-li2 ti7 in tiong-kan, in chiu7 chiam7-chiam7 na2 sin3, kau3 au7-lai5 khah tsoe7 u7 hong7 Ki-tok-kau3 tsoe3 in e5 tsong kau3. Tit tioh8 to7-li2 liau2-au7 in chiu7 chiam7-chiam7 na2 khai-hoa3. Ti7 Tek-kok Ia5-sou-kau3 (Protestants), pi2 Lo5-ma2 kau3 e5 lang5 u7 khah tsoe7. Lou7-tek Ma2-teng (Martin Luther) kai2-cheng3 tsong-kau3 si7 ti7 Tek-kok, sou2-i2 tui3 hit-tiap8 loh8 lai5 Tek-kok e5 kau3-hoe7 khah bo5 hang5-hok8 ti7 Lo5-ma2 e5 kau3-ong5."
        ],
        [
          "德國合做1國是無偌久，幾若十年前 na7-tiaN7。較早有分做幾若國。Chiah-e5 國e5 中間有1 國較強，就是 Phou-lou7-se-a（Prussia）。Tui3 真早 Phou-lo7-se-a e5 人真愛相thai5。主後 1864 Phou-lou7-se-a 有kap Tan國相thai5 ，有thai5 贏 Tan國煞佔2省。主後 1866 年 Phou-lou7-se-a 有kap奧國相thai5。6禮拜e5 久有較贏奧國，到奧國無力，liam5-piN 著降服。主後1870 Phou-lou7-se-a 有 chhe7 機會kap法國相thai5 。Thai5 贏就有佔法國 e5 地2省。Phou-lou7-se-a hiah-nih8強，就tang5 種類 e5 國真驚，不得已著kap Phou-lou7-se-a 聯合做德國 e5 帝國，揀 Phou-lou7-se-a 王做聯合帝國 e5 皇帝。Tui3 hit-tiap8 起德國大興起。常常準備別日beh koh 相thai5，向望歐羅巴洲chiah-e5 國攏會降服ti7 伊。幾若擺險險koh再kap法國相thai5，若是法國無愛就甘願讓伊。",
          "Tek-kok hap8 tsoe3 chit8 kok si7 bo5 loa7 ku2, kui2-na7 tsap8 ni5 cheng5 na7-tiaN7. Khah tsa2 u7 pun tsoe3 kui2-na7 kok. Chiah-e5 kok e5 tiong-kan u7 chit8 kok khah kiong5, chiu7-si7 Phou-lou7-se-a (Prussia). Tui3 chin tsa2 Phou-lo7-se-a e5 lang5 chin ai3 sio-thai5. Tsu2-au7 1864 Phou-lou7-se-a u7 kap Tan-kok sio-thai5, u7 thai5-iaN5 Tan-kok soa3 chiam3 nng7 seng2. Tsu2-au7 1866 ni5 Phou-lou7-se-a u7 kap O3-kok sio-thai5. Lak8 le2-pai3 e5 ku2 u7 khah iaN5 O3-kok, kau3 O3-kok bo5-lat8, liam5-piN tioh8 hang5-hok8. Chu2-au7 1870 Phou-lou7-se-a u7 chhe7 ki-hoe7 kap Hoat-kok sio-thai5. Thai5-iaN5 chiu7 u7 chiam3 Hoat-kok e5 te7 nng7 seng2. Phou-lou7-se-a hiah-nih8 kiong5, chiu7 tang5 cheng2 lui7 e5 kok chin kiaN, put-tek-i2 tioh8 kap Phou-lou7-se-a lian5-hap8 choe3 Tek-kok e5 te3-kok, keng2 Phou-lou7-se-a ong5 tsoe3 lian5-hap8 te3 kok e5 hong5-te3. Tui3 hit-tiap8 khi2 Tek-kok toa7 heng-khi2. Siong5-siong5 tsun2-pi7 pat8 jit8 beh koh sio-thai5, ng3-bang7 Au-lo5-pa chiu chiah-e5 kok long2 oe7 hang5-hok8 ti7 i. Kui2-na7 pai2 hiam2-hiam2 koh-tsai3 kap Hoat-kok sio-thai5, na7 si7 Hoat-kok bo5 ai3 chiu7 kam-goan7 niu7 i."
        ],
        [
          "主後1878 德國有kap奧國、義大利國同盟。Tui3 an2-ni 法國kap俄羅斯不安，驚了同盟e5 國chhe7 機會kap in相thai5。後來俄羅斯kap法國ai3 持防 對敵，就續同盟。德國這擺相thai5 是因為kap奧國同盟。奧國ai3佔Sek-hui-a e5 地有kap Sek-hui-a相thai5。俄羅斯ai3 保護Sek-hui-a，有要求奧國，叫伊m7-thang kang7 Sek-hui-a。奧國 m7 准所求，就俄羅斯有動員軍兵。德國看俄羅斯有動員軍兵，就liam5-piN 宣戰，無聽候看俄羅斯定著beh kap奧國相thai5 抑無。An2-ni thang 知德國hiah-nih8 緊宣戰，是因為tui3 起頭有囥ai3相thai5 e5 心，所以量早備辦，刁工beh 相thai5。若m7 是an2-ni伊怎樣hiah-nih8 緊宣戰？德國講伊teh 相thai5 是因為俄羅斯beh 攻擊奧國。M7-ku2奧國kap俄羅斯iau2 teh 參詳e5 時德國有代先起手相thai5。德國已經有宣戰2日e5 久，奧國才宣戰。設使德國無hiah-nih8 緊宣戰，就kiam2-chhai2 奧國kap俄羅斯hit-tiap8會參詳好勢到攏 m7 免相thai5。",
          "Tsu2-au7 1878 Tek-kok u7 kap O3-kok, I2-tai7-li7 kok tong5-beng5. Tui3 an2-ni Hoat-kok kap Ngou5-lo5-su put-an, kiaN-liau2 tong5-beng5 e5 kok chhe7 ki-hoe7 kap in sio-thai5. Au7-lai5 Ngou5-lo5-su kap Hoat-kok ai3 ti5-hong5 tui3-tek8, chiu7 soa3 tong5-beng5. Tek-kok chit pai2 sio-thai5 si7 in-ui7 kap O3-kok tong5-beng5. O3-kok ai3 chiam3 Sek-hui-a e5 toe7 u7 kap Sek-hui-a sio-thai5. Ngou5-lo5-su ai3 po2-hou7 Sek-hui-a, u7 iau-kiu5 O3-kok, kio3 i m7-thang kang7 Sek-hui-a. O3-kok m7 tsun2 sou2 kiu5, chiu7 Ngou5-lo5-su u7 tong7-oan5 kun-peng. Tek-kok khoaN3 Ngou5-lo5-su u7 tong7-oan5 kun-peng, chiu7 liam5-piN soan-chian3, bo5 theng3-hau7 khoaN3 Ngou5-lo5-su tiaN7-tioh8 beh kap O3-kok sio-thai5 a2-bo5. An2-ni thang tsai Tek-kok hiah-nih8 kin2 soan-chian3, si7 in-ui7 tui3 khi2-thau5 u7 khng3 ai3 sio-thai5 e5 sim, sou2-i2 liong7-tsa2 pi7-pan7, tiau5-kang beh sio-thai5. Na7 m7 si7 an2-ni i tsaiN2-iuN7 hiah-nih8 kin2 soan-chian3 ? Tek-kok kong2 i teh sio-thai5 si7 in-ui7 Ngou5-lo5-su beh kong-kek O3-kok. M7-ku2 O3-kok kap Ngou5-lo5-su iau2 teh chham-siong5 e5 si5 Tek-kok u7 tai7-seng khi2 chhiu2 sio-thai5. Tek-kok i2-keng u7 soan-chian3 nng7 jit8 e5 ku2, O3-kok chiah soan-chian3. Siat-su2 Tek-kok bo5 hiah-nih8 kin2 soan-chian3, chiu7 kiam2-chhai2 O3-kok kap Ngou5-lo5-su hit-tiap8 oe7 chham-siong5 ho2-se3 kau3 long2 m7 bian2 sio-thai5."
        ],
        [
          "這擺相thai5德國有犯著萬國e5 公法真濟項。譬喻親像tui3 飛船hiat 炸彈ti7 無戰爭e5 所在害死百姓。Koh 有用鑽水船扑沈生理船，攏無要緊船內e5 人客、查甫、查某kap囡仔失落in e5 性命。Koh in 較早有約beh 保護Pek8-ni2-gi7 e5 中立，teh 相thai5 e5 時liam5-piN 就犯著中立。Koh已經佔 Pek8-ni2-gi7 e5 地了後，in就無因端 thai5死Pek8-ni2-gi7 幾若百無當兵 e5 人來hou7 百姓較驚 in 有威嚴。德國亦是有代先用瓦斯氣 e5 毒煙害死對敵。亦有別項德國所做來致到犯著開化 e5 國戰爭 e5 規矩。若 beh 議論清楚著真久。",
          "Chit pai2 sio-thai5 Tek-kok u7 hoan7 tioh8 ban7-kok e5 kong-hoat chin tsoe7 hang7. Phi3-ju7 chhin-chhiuN7 tui3 pe-tsun5 hiat tsa3-tan5 ti7 bo5 chian3-cheng e5 sou2-tsai7 hai7-si2 peh-siN3. Koh u7 eng7 tsng3-chui2-tsun5 phah tim5 seng-li2 tsun5, long2 bo5 iau3-kin2 tsun5-lai7 e5 lang5-kheh, ta-pou, tsa-bou2 kap gin2-na2 sit-loh8 in e5 siN3-mia7. Koh in khah tsa2 u7 iok beh po2-hou7 Pek8-ni2-gi7 e5 tiong-lip8, teh sio-thai5 e5 si5 liam5-piN chiu7 hoan7 tioh8 tiong-lip8. Koh i2-keng chiam3 Pek8-ni2-gi7 e5 toe7 liau2-au7, in chiu7 bo5 in-toaN thai5-si2 Pek8-ni2-gi7 kui2-na7 pah bo5 tng-peng e5 lang5 lai5 hou7 peh-siN3 khah kiaN in u7 ui-giam5. Tek-kok iah8 si7 u7 tai7-seng eng7 oa2-su-khi3 e5 tok8 ian hai7-si2 tui3-tek8. Iah8 u7 pat8 hang7 Tek-kok sou2 choe3 lai5 ti3-kau3 hoan7 tioh8 khai-hoa3 e5 kok chian3-cheng e5 kui-ki2. Na7 beh gi7-lun7 chheng-chho2 tioh8 chin ku2."
        ],
        [
          "德國 e5 百姓這擺相thai5 是因為 hou7 in e5 武官騙去。官有賣新聞講相thai5 是因為俄羅斯 beh 害 in，佔 in e5 地。其實 m7 是 an2-ni，是因為德國e5官 ai3 佔別國 e5 地，thang hou7德國做天腳下第一強e5國。現時德國e5 新聞紙teh 賣新聞攏著趁官e5意思。德國有時若tu2著thai5輸，國內 e5 新聞報 m7 敢講明，驚了官辦伊 e5 罪。",
          "Tek-kok e5 peh-siN3 chit pai2 sio-thai5 si7 in-ui7 hou7 in e5 bu2-koaN phian3--khi3. KoaN u7 boe7 sin-bun5 kong2 sio-thai5 si7 in-ui7 Ngou5-lo5-su beh hai7 in, chiam3 in e5 toe7. Ki5-sit8 m7 si7 an2-ni, si7 in-ui7 Tek-kok e5 koaN ai3 chiam3 pat8 kok e5 toe7, thang hou7 Tek-kok tsoe3 thiN-kha-e7 te7-it kiong5 e5 kok. Hian7-si5 Tek-kok e5 sin-bun5-tsoa2 teh boe7 sin-bun5 long2 tioh8 than3 koaN e5 i3-su3. Tek-kok u7-si5 na7 tu2 tioh8 thai5-su, kok-lai7 e5 sin-bun5-po3 m7 kaN2 kong2-beng5, kiaN-liau2 koaN pan7 i e5 tsoe7."
        ],
        [
          "德國 e5 官 che 幾十年大鼓舞備辦相thai5 e5 事，亦有得著國內製造武器 e5 好額人真出力贊成，向望tui3 an2-ni 會賣武器較濟來較趁錢。",
          "Tek-kok e5 koaN che kui2 tsap8 ni5 toa7 kou2-bu2 pi7-pan7 sio-thai5 e5 su7, iah8 u7 tit tioh8 kok-lai7 che3-tso7 bu2-khi3 e5 ho2-giah8 lang5 chin chhut-lat8 tsan3-seng5, ng3-bang7 tui3 an2-ni oe7 boe7 bu2-khi3 khah tsoe7 lai5 khah than3 chiN5."
        ],
        [
          "德國 e5 百姓這擺 hou7 in e5官騙來致到國內 e5 少年人 hiah 濟死，實在真可憐。現今德國 e5 死傷kap hou7人掠 e5 有三四百萬。設使koh 相 thai5一年 e5 久 kiam2-chhai2著重倍濟。德國 e5 百姓有e5 真 gau5，koh 有 e5 真 m7 甘願戰爭 e5 事，ai3 kap別國 e5 人和好。可憐ah！歸國 e5 百姓hou7 in e5 官騙來致到國家tu2著大 e5 損壞。In 若無較緊醒悟，就驚了國家害著到oh得 koh興起。因為聯合國 e5 意思真決斷beh扑德國到甘願還所佔 e5 地。到這tiap8 德國 li2-li3-a2 有較贏 e5 勢面，m7-ku2 tui3 這tiap8 起伊會漸漸那艱苦。In e5 海口 hou7 英國 e5 海軍攏封鎖，koh in e5 戰船kap生理船驚攏 m7 敢出來。Tui3 an2-ni 就無 thang tui3 別國載軍兵 e5 糧草kap百姓所欠 e5 物。所以ti7 德國、奧國現時逐項所用 e5 物有直直起價。M7-na7 an2-ni na7-tiaN7，德國、奧國 e5 兵kap兵所用e5物有漸漸那減少。聯合國 e5 兵kap兵所用物有漸漸那加添。所以照現時 e5 勢面德國oh-tit贏，若是照將來 e5 推理扑算穩當會輸。",
          "Tek-kok e5 peh-siN3 chit pai2 hou7 in e5 koaN phian3 lai5 ti3-kau3 kok-lai7 e5 siau3-lian5 lang5 hiah tsoe7 si2, sit8-tsai7 chin kho2-lin5. Hian7-kim Tek-kok e5 si2-siong kap hou7 lang5 liah8--e5 u7 saN si3 pah ban7. Siat-su2 koh sio-thai5 chit8 ni5 e5 ku2 kiam2-chhai2 tioh8 teng5-pe7 tsoe7. Tek-kok e5 peh-siN3 u7-e5 chin gau5, koh u7-e5 chin m7 kam-goan7 chian3-cheng e5 su7, ai3 kap pat8 kok e5 lang5 ho5-ho2. Kho2-lin5 ah ! kui kok e5 peh-siN3 hou7 in e5 koaN phian3 lai5 ti3-kau3 kok-ka tu2 tioh8 toa7 e5 sun2-hoai7. In na7 bo5 khah kin2 chhiN2-ngou7, chiu7 kiaN-liau2 kok-ka hai7 tioh8 kau3 oh-tit koh heng-khi2. In-ui7 lian5-hap8-kok e5 i3-su3 chin koat-toan3 beh phah Tek-kok kau3 kam-goan7 heng5 sou2 chiam3 e5 toe7. Kau3 chit-tiap8 Tek-kok li2-li3-a2 u7 khah iaN5 e5 se3-bin7, m7-ku2 tui3 chit-tiap8 khi2 i oe7 chiam7-chiam7 na2 kan-khou2. In e5 hai2-khau2 hou7 Eng-kok e5 hai2-kun long2 hong-so2, koh in e5 chian3-tsun5 kap seng-li2 tsun5 kiaN long2 m7 kaN2 chhut--lai5. Tui3 an2-ni chiu7 bo5 thang tui3 pat8 kok tsai3 kun-peng e5 niu5-chhau2 kap peh-siN3 sou2 khiam3 e5 mih8. Sou2-i2 ti7 Tek-kok, O3-kok hian7-si5 tak8 hang7 sou2 eng7 e5 mih8 u7 tit8-tit8 khi2-ke3. M7-na7 an2-ni na7-tiaN7, Tek-kok, O3-kok e5 peng kap peng sou2 eng7 e5 mih8 u7 chiam7-chiam7 na2 kiam2-chio2. Lian5-hap8-kok e5 peng kap peng sou2 eng7 mih8 u7 chiam7-chiam7 na2 ke-thiN. Sou2-i2 chiau3 hian7-si5 e5 se3-bin7 Tek-kok oh-tit iaN5, na7 si7 chiau3 chiong-lai5 e5 chhui-li2 phah-sng3 un2-tang3 oe7 su."
        ]
      ],
      "篇名": "Lun7 Tik-kok"
    }
  ]
}
