{
  "作者": "無注明",
  "出版年": "1913",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "閩南聖教書局 1913",
          "Ban5-lam5 Seng3 Kau3 Su Kek8 1913"
        ],
        [
          "1. 禮拜日做工會蝕本",
          "1. Le2-pai3-jit8 choe3 Kang oe7 Sih8-pun2."
        ],
        [
          "大英佮大美國e5 百姓較濟算是耶穌教 e5 人，所以hiah-e5 所在較對重上帝 e5 法度；親像禮拜日攏m7使做工，亦m7使做生理，平常 e5正事官府m7使辦，hou7 官府佮百姓攏總thang 聽道理培養良心。Kiam2-chhai2 人倩長工，boe7 勉強伊禮拜日做工。今beh 翻譯一節e5 新聞。",
          "Tai7-eng kap Tai7-bi2 kok e5 peh-siN3 khah choe7 sng3 si7 Ia5-sou kau3 e5 lang5, sou2-i2 hiah-e5 sou2-chai7 khah tui3-tiong7 Siong7-te3 e5 hoat-tou7; chhin-chhiuN7 Le2-pai3-jit8 long2 m7-sai2 choe3 kang, iah8 m7-sai2 choe3 seng-li2, peng5-siong5 e5 cheng3-su7 koaN-hu2 m7-sai2 pan7, hou7 koaN-hu2 kap peh-siN3 long2-chong2 thang thiaN to7-li2 poe5-iong2 liong5-sim. Kiam2-chhai2 lang5 chhiaN3 tng5-kang, boe7 bian2-kiong2 i Le2-pai3-jit8 choe3 kang. TaN beh hoan-ek8 chit8 chat e5 sin-bun5."
        ],
        [
          "人有菜園，看見厝邊 e5 長工，名Jim7 teh做工，叫伊講，「Jim7老ah，禮拜日早起著來我菜園鬥幫贊做工，你beh mah ？」",
          "Lang5 u7 chhai3-hng5, khoaN3-kiN3 chhu3-piN e5 tng5-kang, mia5 Jim7 teh choe3 kang, kio3 i kong2, “Jim7-lo2 ah, Le2-pai3-jit8 cha2-khi2 tioh8 lai5 goa2 chhai3-hng5 tau3 pang-chan7 choe3 kang, li2 beh mah ?”"
        ],
        [
          "Jim7老就褪伊e5 笠，用手pe5 頭殼 teh想，來講，「頭家ah，我m7敢，驚了會蝕本。」",
          "Jim7-lo2 chiu7 thng3 i e5 loeh8, eng7 chhiu2 pe5 thau5-khak teh siuN7, lai5 kong2, “Thau5-ke ah, goa2 m7 kaN2, kiaN-liau2 oe7 sih8-pun2.”"
        ],
        [
          "園主講，「Heh！M7是beh hou7 你空空著磨，是beh hou7 你工錢。」 Jim7老koh 講，「會蝕本。」",
          "Hng5-chu2 kong2, “Heh !M7 si7 beh hou7 li2 khang-khang tioh8-boa5, si7 beh hou7 li2 kang-chiN5.” Jim7-lo2 koh kong2, “Oe7 sih8-pun2.”"
        ],
        [
          "園主講，「你beh thai3會講 an2-ni ？是會加添你e5 錢； 我扑算你亦無夠偌有錢e5 人。」",
          "Hng5-chu2 kong2, “Li2 beh thai3 oe7 kong2 an2-ni ? Si7 oe7 ke-thiN li2 e5 chiN5; goa2 phah-sng3 li2 iah8 bo5 kau3 joa7 u7 chiN5 e5 lang5.”"
        ],
        [
          "Jim7老應講，「你扑算著；我實在無甚物有錢，所以驚了會蝕本。」",
          "Jim7-lo2 in3 kong2, “Li2 phah-sng3 tioh8; goa2 sit8-chai7 bo5 sim2-mih8 u7 chiN5, sou2-i2 kiaN-liau2 oe7 sih8-pun2.”"
        ],
        [
          "園主講，「你講，會蝕本，有甚物意思？你敢是聽我 e5 話，boe7曉得。」",
          "Hng5-chu2 kong2, “Li2 kong2, Oe7 sih8-pun2, u7 sim2-mih8 i3-su3 ? Li2 kaN2 si7 thiaN goa2 e5 oe7, boe7 hiau2 tit.”"
        ],
        [
          "Jim7老講，「會曉得你e5意思；若是我頇顢、ai3 講，講boe7來；你若歡喜。我就勻勻講 hou7 你聽。我實在m7是偌有錢e5 人，你講 hit句不止著；我常常著拖磨。雖然 ti7這世間無業，iau2-ku2有hit個向望死後會較有。這號e5 向望，照我婦人人 e5 話，亦 thang 講是有福氣。我e5 救主親嘴有講，「我去因為lin2 備辦所在，致到我所ti7--teh，lin2亦會ti7 hia。」早一二十年，我學chi2 這節 e5 道理，tui3 hit-tiap8 以來我佮我e5 某，若有欠缺艱苦e5 事誌，就念chi2 這節，已經有幾若百擺。」",
          "Jim7-lo2 kong2, “Oe7 hiau2-tit li2 e5 i3-su3; na7 si7 goa2 ham5-ban7, ai3 kong2, kong2 boe7 lai5; li2 na7 hoaN-hi2. goa2 chiu7 un5-un5 kong2 hou7 li2 thiaN. Goa2 sit8-chai7 m7 si7 joa7 u7 chiN5 e5 lang5, li2 kong2 hit ku3 put-chi2 tioh8; goa2 siong5-siong5 tioh8 thoa-boa5. Sui-jian5 ti7 chit se3-kan bo5 giap8, iau2-ku2 u7 hit e5 ng3-bang7 si2-au7 oe7 khah u7. Chit ho7 e5 ng3-bang7, chiau3 goa2 hu7-jin5-lang5 e5 oe7, iah8 thang kong2 si7 u7 hok-khi3. Goa2 e5 Kiu3-chu2 chhin-chhui3 u7 kong2, “ Goa2 khi3 in-ui7 lin2 pi7-pan7 sou2-chai7, ti3-kau3 goa2 sou2 ti7--teh, lin2 iah8 oe7 ti7 hia.”Cha2 it-ji7-chap8 ni5, goa2 oh8 chi2 chit chat e5 to7-li2, tui3 hit-tiap8 i2-lai5 goa2 kap goa2 e5 bou2, na7 u7 khiam3-kheh kan-khou2 e5 tai7-chi3, chiu7 liam7 chi2 chit chat, i2-keng u7 kui2-na7 pah pai2.”"
        ],
        [
          "園主講，「Honn2，honn2；若是你第先講，會蝕本，chi2 路尾所講 e5話有甚物干涉？」",
          "Hng5-chu2 kong2, “Honn2, honn2; na7 si7 li2 tai7-seng kong2, oe7 sih8-pun2, chi2 lou7-be2 sou2 kong2 e5 oe7 u7 sim2-mih8 kan-siap8 ?”"
        ],
        [
          "Jim7老 講，「著赦免我；不止有干涉。我向望後來 ti7 較好 e5 所在得著較好 e5 基業，今驚了會失落hit個向望，就是大蝕本。我e5 救主已經去備辦所在，今我著求伊來備辦我e5 心，hou7 我後來會堪得 tiam3 hit 所在，若無就是辜負主e5 恩典。總是我無閒 thang專務想這號e5 事誌，獨獨禮拜日才有。我去禮拜堂聽天堂 e5 事情，若親像歇腳 ti7天路e5 路cham7。頭家ah，m7-thang﹑m7-thang；ti7 人 e5 日著做人 e5 工，kiam2-chhai2 ti7 上帝 e5 日來做，驚了會蝕本。」",
          "Jim7-lo2 kong2, “Tioh8 sia3-bian2 goa2; put-chi2 u7 kan-siap8. Goa2 ng3-bang7 au7-lai5 ti7 khah ho2 e5 sou2-chai7 tit tioh8 khah ho2 e5 ki-giap8, taN kiaN-liau2 oe7 sit-loh8 hit e5 ng3-bang7, chiu7-si7 toa7 sih8-pun2. Goa2 e5 Kiu3-chu2 i2-keng khi3 pi7-pan7 sou2-chai7, taN goa2 tioh8 kiu5 I lai5 pi7-pan7 goa2 e5 sim, hou7 goa2 au7-lai5 oe7 kham tit tiam3 hit sou2-chai7, na7 bo5 chiu7-si7 kou-hu7 Chu2 e5 un-tian2. Chong2-si7 goa2 bo5 eng5 thang choan-bu7 siuN7 chit ho7 e5 tai7-chi3, tok8-tok8 Le2-pai3 jit8 chiah u7. Goa2 khi3 le2-pai3-tng5 thiaN thian-tong5 e5 su7-cheng5, na2 chhin-chhiuN7 hioh-kha ti7 thiN-lou7 e5 lou7-cham7. Thau5-ke ah, m7-thang, m7-thang; ti7 lang5 e5 jit8 tioh8 choe3 lang5 e5 kang, kiam2-chhai2 ti7 Siong7-te3 e5 jit8 lai5 choe3, kiaN-liau2 oe7 sih8-pun2.”"
        ],
        [
          "2. 禮拜日歇工，亦會做精牲e5 利益",
          "2. Le2-pai3-jit8 hioh-kang, iah8 oe7 choe3 Cheng-siN e5 Li7-ek"
        ],
        [
          "大美國是較大 e5 地方。早前未創火薰車e5 路。Hit時國內無港無河 e5 所在，載人客載貨 e5 車不止大張；亦不止勇，會堪得載到成百擔，約略有成萬斤。拖這號e5 車，載到chiah 重e5 載，這張車著6隻馬；hit個馬亦是大隻，比廈門e5 馬是二三倍大。",
          "Tai7-bi2 kok si7 khah toa7 e5 toe7-hng. Cha2-cheng5 be7 chhong3 he2-hun chhia e5 lou7. Hit-si5 kok-lai7 bo5 kang2 bo5 ho5 e5 sou2-chai7, chai3 lang5-kheh chai3 he3 e5 chhia put-chi2 toa7 tiuN; iah8 put-chi2 iong2, oe7 kham-tit chai3 kau3 chiaN5-pah taN3, iok-liok8 u7 chiaN5-ban7 kun. Thoa chit ho7 e5 chhia, chai3 kau3 chiah tang7 e5 chai7, chit tiuN chhia tioh8 lak8 chiah be2; hit e5 be2 iah8 si7 toa7 chiah, pi2 E7-mng5 e5 be2 si7 nng7 saN pe7 toa7."
        ],
        [
          "今beh 略略仔講這號車夫這人 e5 事誌。伊e5 名是Tam5，幾若年所行載貨e5 路不止遠，去倒來周圍約略二千里路；路遠載重，著慢慢行，這兩月日久，才會行周圍明白。路中馬有時會厭、有時會破病、有時會死；罕得會行到周圍亦無失落一隻，有時失落二三隻，所以逐張車另外牽一隻馬thang 替換。",
          "TaN beh lioh8-lioh8-a2 kong2 chit ho7 chhia-hu chit lang5 e5 tai7-chi3. I e5 mia5 si7 Tam5, kui2 na7 ni5 sou2 kiaN5 chai3-he3 e5 lou7 put-chi2 hng7, khi3 to3 lai5 chiu-ui5 iok-liok8 nng7 chheng li2 lou7; lou7 hng7 chai3 tang7, tioh8 ban7-ban7 kiaN5, chit nng7 geh8-jit8 ku2, chiah oe7 kiaN5 chiu-ui5 beng5-pek8. Lou7-tiong be2 u7-si5 oe7 ia3, u7-si5 oe7 phoa3-piN7, u7-si5 oe7 si2; han2 tit oe7 kiaN5 kau3 chiu-ui5 iah8 bo5 sit-loh8 chit8 chiah, u7-si5 sit-loh8 nng7 saN chiah, sou2-i2 tak8 tiuN chhia leng7-goa7 khan chit8 chiah be2 thang thoe3-oaN7."
        ],
        [
          "行hit 條路運貨e5 車不止濟，有時幾十張做一陣相替來行。人 tiam3 ti7 山頂遠遠看見chiah濟車，親像相接沿路緩緩行，款式是親像一尾 e5蟲 teh趖。",
          "KiaN5 hit tiau5 lou7 un7 he3 e5 chhia put-chi2 choe7, u7-si5 kui2 chap8 tiuN choe3 chit8 tin7 saN-te3 lai5 kiaN5. Lang5 tiam3 ti7 soaN-teng2 hng7-hng7 khoaN3-kiN3 chiah choe7 chhia, chhin-chhiuN7 sio-chiap ian5-lou7 khoann-khoann kiaN5, khoan2-sit si7 chhin-chhiuN7 chit8 be2 e5 thang5 teh so5."
        ],
        [
          "一個人名Tam5 幾若年做這號 e5 頭路。伊有兩張這號車，十四隻馬；逐張車前縛6隻馬拖車，車後縛一隻teh 牽thang 替換。一張車是伊家己掌理，一張是倩人來掌理。",
          "Chit8 e5 lang5 mia5 Tam5 kui2-na7 ni5 choe3 chit-ho7 e5 thau5-lou7. I u7 nng7 tiuN chit-ho7 chhia, chap8-si3 chiah be2; tak8-tiuN chhia-cheng5 pak8 lak8 chiah be2 thoa chhia, chhia-au7 pak8 chit8 chiah teh khan thang thoe3-oaN7. Chit8 tiuN chhia si7 i ka-ki7 chiang2-li2, chit8 tiuN si7 chhiaN3 lang5 lai5 chiang2-li2."
        ],
        [
          "Tam5 做人 e5 款式真懵懂，無驚上帝、無驚人、亦無驚魔鬼；極歹嘴，tauh8-tauh8 褻瀆上帝 e5名gau5 罵--人；人就號伊是歹鬼Tam5。",
          "Tam5 choe3 lang5 e5 khoan2-sit chin bong2-tong2, bo5 kiaN Siong7-te3,bo5 kiaN lang5, iah8 bo5 kiaN mou5-kui2; kek8 phaiN2-chhui3, tauh8-tauh8 siat-tok8 Siong7-te3 e5 mia5 gau5 me7--lang5; lang5 chiu7 ho7 i si7 PhaiN2-kui2 Tam5."
        ],
        [
          "Hit時大美國e5 風俗人攏總剃嘴鬚，連老 e5 人亦是an2-ni；罕得有人留嘴鬚；設使有，算是極粗魯 e5 人；若是這個Tam5 攏無剃嘴鬚，面hou5-hou5，人就號伊e5姓叫做鬚An2-ni-siN伊平素所行e5 路逐所在人譏刺叫伊姓鬚，名歹鬼Tam5，伊亦無要緊，獨獨歹嘴應來笑 tiaN7-tiaN7。",
          "Hit-si5 Tai7-bi2 kok e5 hong-siok8 lang5 long2-chong2 thi3 chhui3-chhiu, lian5 lau7 e5 lang5 iah8 si7 an2-ni; han2 tit u7 lang5 lau5 chhui3-chhiu; siat-su2 u7, sng3 si7 kek8 chhou-lou2 e5 lang5; na7 si7 chit e5 Tam5 long2 bo5 thi3 chhui3-chhiu, bin7 hou5-hou5, lang5 chiu7 ho7 i e5 siN3 kio3 choe3 Chhiu An2-ni-siN i peng5-sou3 sou2 kiaN5 e5 lou7 tak8 sou2-chai7 lang5 ki-chhi3 kio3 i siN3 Chhiu, mia5 PhaiN2-kui2 Tam5, i iah8 bo5 iau3-kin2, tok8-tok8 phaiN2-chhui3 in3 lai5 chhio3 tiaN7-tiaN7."
        ],
        [
          "今這號e5 人攏無要緊聖冊 e5 道理，自然無守禮拜日，伊同幫 e5 人亦無守，扑算禮拜日佮別日，攏相同。",
          "TaN chit ho7 e5 lang5 long2 bo5 iau3-kin2 Seng3-chheh e5 to7-li2, chu7-jian5 bo5 siu2 Le2-pai3-jit8, i tang5-pang e5 lang5 iah8 bo5 siu2, phah-sng3 Le2-pai3-jit8 kap pat8 jit8, long2 saN-tang5."
        ],
        [
          "有一日，就是拜六 e5 日，行in e5 路cham7明白，來歇客店，看見邊頭有園栽番麥穗，雖然be7熟iau2-ku2會食--得。到暗伊懵懂招同幫幾若人去挽番麥穗，提來到客店內，強強 kah 店主e5 家內人著去sah8。伊食到不止飽，到天光著soa破病，真傷重，boe7得thang 行路，伊同幫 e5 人做 in 起身第先行，留伊佮伊所倩 e5 人兩張車tiaN7-tiaN7。",
          "U7 chit8 jit8, chiu7-si7 pai3-lak8 e5 jit8, kiaN5 in e5 lou7-cham7 beng5-pek8, lai5 hioh kheh-tiam3, khoaN3-kiN3 piN thau5 u7 hng5 chai hoan-beh8-sui7, sui-jian5 be7 sek8 iau2-ku2 oe7 chiah8--tit. Kau3 am3 i bong2-tong2 chio tang5-pang kui2-na7 lang5 khi3 ban2 hoan-beh8-sui7, theh8 lai5 kau3 kheh-tiam3 lai7, kiong5-kiong5 kah tiam3-chu2 e5 ke-lai7 lang5 tioh8 khi3 sah8. I chiah8 kau3 put-chi2 pa2, kau3 thiN-kng tioh8-soa phoa3-piN7, chin siong-tiong7, boe7 tit thang kiaN5-lou7, i tang5-pang e5 lang5 choe3 in khi2-sin tai7-seng kiaN5, lau5 i kap i sou2 chhiaN3 e5 lang5 nng7 tiuN chhia tiaN7-tiaN7."
        ],
        [
          "到拜一透早身軀較好，就起身行路beh 入同幫 e5 人。伊e5馬歇一日不止輕鬆，較gau5行，hit 日加行幾若里路；拜二馬iau2-ku2 輕鬆koh 加行幾若里路；拜三亦是an2-ni，到日暗就jip 著伊同幫 e5 人，拜四、拜五、拜六佮 in相佮行。伊攏無佮別人講這個事誌，若是心內逐日teh 想，就定著beh koh 試看歇這個禮拜日看怎樣。",
          "Kau3 Pai3-it thau3-cha2 seng-khu khah ho2, chiu7 khi2-sin kiaN5 lou7 beh jip8 tang5-pang e5 lang5. I e5 be2 hioh chit8 jit8 put-chi2 khin-sang, khah gau5 kiaN5, hit jit8 ke kiaN5 kui2-na7 li2 lou7; Pai3-ji7 be2 iau2-ku2 khin-sang koh ke kiaN5 kui2-na7 li2 lou7; Pai3-saN iah8 si7 an2-ni, kau3 jit8-am3 chiu7 jip tioh8 i tang5-pang e5 lang5, Pai3-si3, Pai3-gou7, Pai3-lak8 kap in saN-kap kiaN5. I long2 bo5 kap pat8 lang5 kong2 chit e5 tai7-chi3, na7 si7 sim-lai7 tak8-jit8 teh siuN7, chiu7 tiaN7-tioh8 beh koh chhi3 khoaN3 hioh chit e5 Le2-pai3-jit8 khoaN3 chaiN2-iuN7."
        ],
        [
          "An2-ni koh 到禮拜日早起，伊假做破病，hou7伊同幫 e5 人起身第先行，伊猶原拜三日暗jip著，佮 in 行到拜六。逐禮拜行an2-ni 到周圍明白。",
          "An2-ni koh kau3 Le2-pai3-jit8 cha2-khi2, i ke2 choe3 phoa3-piN7, hou7 i tang5-pang e5 lang5 khi2-sin tai7-seng kiaN5, i iu5-goan5 Pai3-saN jit8-am3 jip tioh8, kap in kiaN5 kau3 Pai3-lak8. Tak8 Le2-pai3 kiaN5 an2-ni kau3 chiu-ui5 beng5-pek8."
        ],
        [
          "Tiam3 ti7伊e5 厝3日久，beh koh再出路，看伊 e5 馬行這一幫比第先較勇健輕鬆，就定著以後到禮拜日 beh 歇睏；koh想這兩隻替換馬m7使另外牽，就去賣人。Hit-tiap8 了後行5年久，路nih8 e5中間chiah-e5 馬m7 bat有死破病 ia3。",
          "Tiam3 ti7 i e5 chhu3 saN jit8 ku2, beh koh-chai3 chhut-lou7, khoaN3 i e5 be2 kiaN5 chi2 chit8 pang pi2 tai7-seng khah iong2-kiaN7 khin-sang, chiu7 tiaN7-tioh8 i2-au7 kau3 Le2-pai3-jit8 beh hioh-khun3; koh siuN7 chi2 nng7 chiah thoe3-oaN7 be2 m7-sai2 leng7-goa7 khan, chiu7 khi3 boe7 lang5. Hit-tiap8 liau2-au7 kiaN5 gou7 ni5 ku2, lou7--nih8 e5 tiong-kan chiah-e5 be2 m7 bat u7 si2 phoa3-piN7 ia3."
        ],
        [
          "然後hit 所在開火薰車e5 路，就hit號馬車無路用，伊就變做別物e5 頭路，就是tiam3 ti7 溪邊，起一間水車e5 厝，beh鋸柴料，倩知影 e5 師父來鋸，無偌久，伊亦會曉得。",
          "Jian5-au7 hit sou2-chai7 khui he2-hun chhia e5 lou7, chiu7 hit-ho7 be2-chhia bo5 lou7-eng7, i chiu7 piN3-choe3 pat8-mih8 e5 thau5-lou7, chiu7-si7 tiam3 ti7 khoe-piN, khi2 chit8 keng chui2-chhia e5 chhu3, beh ku3 chha5-liau7, chhiaN3 chai-iaN2 e5 sai-hu7 lai5 ku3, bo5 joa7 ku2, i iah8 oe7 hiau2 tit."
        ],
        [
          "伊家己想這個水車m7是肉血骨，禮拜日m7使親像精牲來歇睏，若是koh 想禮拜日停工車較boe7 歹，做工 e5 人亦會歇睏得著輕鬆，就決斷禮拜日無beh鋸料。",
          "I ka-ki7 siuN7 chit e5 chui2-chhia m7 si7 bah huih kut, Le2-pai3-jit8 m7-sai2 chhin-chhiuN7 cheng-siN lai5 hioh-khun3, na7 si7 koh siuN7 Le2-pai3-jit8 theng5-kang chhia khah boe7 phaiN2, choe3-kang e5 lang5 iah8 oe7 hioh-khun3 tit tioh8 khin-sang, chiu7 koat toan3 Le2-pai3-jit8 bo5 beh ku3 liau7."
        ],
        [
          "頭一禮拜，伊佮做工 e5 人ti7樹林內teh thit-tho5，忽然聽見載杉馬車e5 聲，停ti7 水車厝e5 門口，車夫扑水車門，叫聲真久。Tam5 偷看，攏m7出--來，chiah-e5 車夫聽候久，攏無人出--來，就放下載杉 e5 馬車ti7 hia，將馬牽倒--去。到明仔早起，車夫 koh來見伊，問伊，「昨暮日啥事無人 ti7--teh？」伊就應，講起伊禮拜日停工 e5 因端。",
          "Thau5 chit8 Le2-pai3, i kap choe3-kang e5 lang5 ti7 chhiu7-na5 lai7 teh thit-tho5, hut-jian5 thiaN-kiN3 chai3 sam be2-chhia e5 siaN, theng5 ti7 chui2-chhia chhu3 e5 mng5-khau2, chhia-hu phah chui2-chhia mng5, kio3 siaN chin ku2. Tam5 thau-khoaN3, long2 m7 chhut--lai5, chiah-e5 chhia-hu theng3-hau7 ku2, long2 bo5 lang5 chhut--lai5, chiu7 pang3-he7 chai3 sam e5 be2-chhia ti7 hia, chiong be2 khan to3--khi3. Kau3 bin5-a2 cha2-khi2, chhia-hu koh lai5 kiN3 i, mng7 i, “Cha7-bou7-jit8 siaN2-su7 bo5 lang5 ti7--teh ?” I chiu7 in3, kong2-khi2 i Le2-pai3-jit8 theng5 kang e5 in-toaN."
        ],
        [
          "Tam5 做這號 e5 工濟濟年。禮拜日水車常常停工，m7是因為 beh 趁上帝 e5 戒律，獨獨扑算較會得著世間 e5 利益快活tiaN7-tiaN7，心肝攏無要緊聖冊e5 道理，猶原歹嘴褻瀆上帝 e5 名。",
          "Tam5 choe3 chit-ho7 e5 kang choe7-choe7 ni5. Le2-pai3-jit8 chui2-chhia siong5-siong5 theng5-kang, m7 si7 in-ui7 beh than3 Siong7-te3 e5 kai3-lut8, tok8-tok8 phah-sng3 khah oe7 tit tioh8 se3-kan e5 li7-ek khoaiN3-oah8 tiaN7-tiaN7, sim-koaN long2 bo5 iau3-kin2 Seng3-chheh e5 to7-li2, iu5-goan5 phaiN2-chhui3 siat tok8 Siong7-te3 e5 mia5."
        ],
        [
          "離這個水車成舖路有一個體面做穡e5 人，田園厝宅濟濟，亦是做教會內 e5 長老。伊有一間厝做精牲 e5 寮佮 toe2五穀草仔e5 所在；這間khit 火燒--去，收成e5 時tit-beh 到，無所在thang toe2 五穀佮草仔，就倩師父師仔做工 e5 人濟濟，緊緊來起新 e5 厝。抵著拜六日師父頭ka7 hit個體面人講，「Iau2 欠用 e5 柴料，拜一日晝若會得著，到拜三厝e5 枝骨就會徛得好。」體面人聽見這個話，就liam7-piN 騎馬去水車ka7 Tam5 講，「我師父頭講所欠用e5 柴料，你若會liam5-piN 鋸hou7 我拜一日晝得著，就拜三會起新厝e5 枝骨企在；你會抑boe7？」",
          "Li7 chit e5 chui2-chhia chiaN5 phou3 lou7 u7 chit8 e5 the2-bian7 choh-sit e5 lang5,chhan5-hng5 chhu3-theh8 choe7-choe7, iah8 si7 choe3 kau3-hoe7 lai7 e5 tiong2-lo2. I u7 chit8 keng chhu3 choe3 cheng-siN e5 tiau5 kap toe2 gou7-kak chhau2-a2 e5 sou2-chai7; chit keng khit he2 sio--khi3, siu-seng5 e5 si5 tit-beh kau3, bo5 sou2-chai7 thang toe2 gou7-kak kap chhau2-a2, chiu7 chhiaN3 sai-hu7 sai-a2 choe3 kang e5 lang5 choe7-choe7, kin2-kin2 lai5 khi2 sin e5 chhu3. Tu2 tioh8 Pai3-lak8 jit8 sai-hu7-thau5 ka7 hit e5 the2-bian7 lang5 kong2, “Iau2 khiam3-eng7 e5 chha5-liau7,Pai3-it jit8-tau3 na7 oe7 tit tioh8, kau3 Pai3-saN chhu3 e5 ki-kut chiu7 oe7 khia7 tit ho2.”The2-bian7 lang5 thiaN-kiN3 chit e5 oe7, chiu7 liam7-piN khia5 be2 khi3 chui2-chhia ka7 Tam5 kong2, “Goa2 sai-hu7-thau5 kong2 sou2 khiam3-eng7 e5 chha5-liau7, li2 na7 oe7 liam5-piN ku3 hou7 goa2 Pai3-it jit8-tau3 tit tioh8, chiu7 Pai3-saN oe7 khi2 sin chhu3 e5 ki-kut khia7 chai7; li2 oe7 a2-boe7 ?”"
        ],
        [
          "Tam5應講，「Boe7會便。」體面人講，「怎樣 boe7 便？」",
          "Tam5 in3 kong2, “Boe7-oe7 pian7.”The2-bian7 lang5 kong2, “ChaiN2-iuN7 boe7 pian7 ?”"
        ],
        [
          "Tam5 講，「著禮拜日來鋸才會；若是禮拜日我著停工。」",
          "Tam5 kong2, “Tioh8 Le2-pai3-jit8 lai5 ku3 chiah oe7; na7 si7 Le2-pai3-jit8 goa2 tioh8 theng5 kang.”"
        ],
        [
          "體面人講，「人親像你e5 款，禮拜日做工，敢有所害 mah ？」",
          "The2-bian7 lang5 kong2, “Lang5 chhin-chhiuN7 li2 e5 khoan2, Le2-pai3-jit8 choe3 kang, kiam2 u7 sou2 hai7 mah ?”"
        ],
        [
          "Tam5 講，「我家己粗魯所行無合道理我知，若是到禮拜日我的確著停工。」",
          "Tam5 kong2, “Goa2 ka-ki7 chhou-lou2 sou2 kiaN5 bo5 hap8 to7-li2 goa2 chai, na7 si7 kau3 Le2-pai3-jit8 goa2 tek-khak tioh8 theng5-kang.”"
        ],
        [
          "體面人講，「我這個事誌是極要緊；凡若極要緊--e5，禮拜日亦thang 做。 」",
          "The2-bian7 lang5 kong2, “Goa2 chit e5 tai7-chi3 si7 kek8 iau3-kin2; hoan7-na7 kek8 iau3-kin2--e5, Le2-pai3-jit8 iah8 thang choe3. ”"
        ],
        [
          "Tam5 講，「不論甚物人來倩來買，若是禮拜日我的確著停工。」",
          "Tam5 kong2, “Put-lun7 sim2-mih8 lang5 lai5 chhiaN3 lai5 boe2, na7 si7 Le2-pai3-jit8 goa2 tek-khak tioh8 theng5 kang. ”"
        ],
        [
          "體面人講，「Goa7！你e5 心肝無hiah 虔誠。」",
          "The2-bian7 lang5 kong2, “Goa7 ! li2 e5 sim-koaN bo5 hiah khian5-seng5.”"
        ],
        [
          "Tam5 講，「我知lah；禮拜日是我自己ai3 得停工，我m7是親像hit號裝做虔誠 e5 人。」",
          "Tam5 kong2, “Goa2 chai lah; Le2-pai3-jit8 si7 goa2 chu7-ki2 ai3 tit theng5 kang, goa2 m7 si7 chhin-chhiuN7 hit ho7 chng-choe3 khian5-seng5 e5 lang5.”"
        ],
        [
          "體面人講，「今好--lah；我e5 事誌chit-tiap8 迫切，你攏m7甘願幫贊，明明是au2蠻；以後m7 koh用你e5 工，連一條杉亦m7 hou7 你鋸，我第先通知你；你這號人盡是可惡，我beh tui3眾人阻擋m7倩你做工。你若做拜上帝e5 人，心肝tui3重道理，所以安歇日無做工，我就赦免你，若是這個地方 e5 內面，第一歹嘴，gau5褻瀆上帝 e5 名就是你。」",
          "The2-bian7 lang5 kong2, “TaN ho2 lah; goa2 e5 tai7-chi3 chit-tiap8 pek-chhiat, li2 long2 m7 kam-goan7 pang-chan7, beng5-beng5 si7 au2-ban5; i2-au7 m7 koh eng7 li2 e5 kang, lian5 chit8 tiau5 sam iah8 m7 hou7 li2 ku3, goa2 tai7-seng thong-ti li2; li2 chit ho7 lang5 chin7 si7 kho2-oN3, goa2 beh tui3 cheng3-lang5 chou2-tong3 m7 chhiaN3 li2 choe3 kang. Li2 na7 choe3 pai3 Siong7-te3 e5 lang5, sim-koaN tui3-tiong7 to7-li2, sou2-i2 An-hioh-jit8 bo5 choe3 kang, goa2 chiu7 sia3-bian2 li2, na7 si7 chit e5 te7-hng e5 lai7-bin7, te7-it phaiN2-chhui3, gau5 siat-tok8 Siong7-te3 e5 mia5 chiu7-si7 li2.”"
        ],
        [
          "體面人講煞，就大受氣趕緊騎馬倒去。",
          "The2-bian7 lang5 kong2 soah, chiu7 toa7 siu7-khi3 koaN2-kin2 khia5-be2 to3 khi3."
        ],
        [
          "附近e5 鄉社有一人，講究各個正事 e5 少年先生；伊亦m7是趁聖冊道理e5 人。伊hit 日亦去水車，抵抵 hit時 ti7--teh，聽見體面人佮Tam5 講話。體面 e5 人離開了，這個先生問Tam5，講，「事誌到才迫切，你啥事m7甘願明仔再來鋸 hit e5 料？」",
          "Hu7-kun7 e5 hiuN-sia7 u7 chit8 lang5, kang2-kiu3 kok e5 cheng3-su7 e5 siau3-lian5 sian-siN; i iah8 m7 si7 than3 Seng3-chheh to7-li2 e5 lang5. I hit jit8 iah8 khi3 chui2-chhia, tu2-tu2 hit-si5 ti7--teh, thiaN-kiN3 the2-bian7 lang5 kap Tam5 kong2-oe7. The2-bian7 e5 lang5 li7-khui liau2, chit e5 sian-siN mng7 Tam5, kong2, “Tai7-chi3 kau3 chiah pek-chhiat, li2 siaN2-su7 m7 kam-goan7 bin5-a2-chai3 lai5 ku3 hit e5 liau7 ?”"
        ],
        [
          "Tam5就將伊禮拜日怎樣停工 e5 因端 ka7 先生講。Koh講「我做這個頭路已經十八年久，禮拜日m7 bat做工，亦無人嫌；今到老忽然抵著這個體面人放刁beh 害我e5 頭路，hou7我無照我心願來行，亦hou7 我m7是做老實 e5 人，伊亦是教會內當職任e5 人，怎樣kah 我禮拜日著做工？這號人真是白賊歹心假好e5 人。伊講我e5 心肝若tui3重道理，伊就會赦免我；伊敢會知我e5 心肝？伊靠甚物人才會擬我e5 罪？設使伊會赦免我；若是伊ai3 勉強我禮拜日做工，che是違逆道理，甚物人會赦免伊？我beh liam5-piN 看數簿來開伊e5 單、去伊e5 厝，ti7伊e5 某、子、師父、倩工 e5 人 e5 面前，講伊e5 歹。伊e5 師父佮做工 e5 人是親像我，無裝做是虔誠 e5 人，m7是親像伊，所行攏是白賊裝做虔誠；然後出在伊倩甚物人做伊e5 工，我攏m7 管伊。」",
          "Tam5 chiu7 chiong i Le2-pai3-jit8 chaiN2-iuN7 theng5 kang e5 in-toaN ka7 sian-siN kong2. Koh kong2 “Goa2 choe3 chit e5 thau5-lou7 i2-keng chap8-poeh ni5 ku2, Le2-pai3-jit8 m7 bat choe3 kang, iah8 bo5 lang5 hiam5; taN kau3 lau7 hut-jian5 tu2 tioh8 chit e5 the2-bian7 lang5 pang3-tiau beh hai7 goa2 e5 thau5-lou7, hou7 goa2 bo5 chiau3 goa2 sim-goan7 lai5 kiaN5,iah8 hou7 goa2 m7 si7 choe3 lau2-sit8 e5 lang5, I iah8 si7 kau3-hoe7 lai7 tng chit-jim7 e5 lang5 , chaiN2-iuN7 kah goa2 Le2-pai3-jit8 tioh8 choe3 kang ? Chit ho7 lang5 chin si7 peh8-chhat8 phaiN2-sim ke2-ho2 e5 lang5. I kong2 goa2 e5 sim-koaN na7 tui3-tiong7 to7-li2 ,i chiu7 oe7 sia3-bian2 goa2; i kiam2 oe7 chai goa2 e5 sim-koaN ? I kho3 sim2-mih8 lang5 chiah oe7 gi2 goa2 e5 choe7 ? Siat-su2 i oe7 sia3-bian2 goa2; na7 si7 i ai3 bian2-kiong2 goa2 Le2-pai3-jit8 choe3 kang, che si7 ui5-keh8 to7-li2, sim2-mih8 lang5 oe7 sia3-bian2 i ? Goa2 beh liam5-piN khoaN3 siau3-phou7 lai5 khui i e5 toaN, khi3 i e5 chhu3, ti7 i e5 bou2, kiaN2, sai-hu7, chhiaN3-kang e5 lang5 e5 bin7-cheng5, kong2 i e5 phaiN2. I e5 sai-hu7 kap choe3 kang e5 lang5 si7 chhin-chhiuN7 goa2, bo5 chng choe3 si7 khian5-seng5 e5 lang5, m7 si7 chhin-chhiuN7 i, sou2 kiaN5 long2 si7 peh8-chhat8 chng choe3 khian5-seng5; jian5-au7 chhut-chai7 i chhiaN3 sim2-mih8 lang5 choe3 i e5 kang, goa2 long2 m7 koan2 i.”"
        ],
        [
          "Tam5講明白，hit個先生做伊倒去，Tam5就提數簿看體面人 e5 數，開單去體面人 e5厝。到已經暗了；hit時熱天門iau2-be7關。體面人佮某、子、師父，倩工 e5 人 ti7 廳nih8 teh 坐；體面人掀開聖冊 teh 讀。Tam5 本e5意思 beh liam5-piN 入去見伊，ti7大家面前來講明伊e5 歹；才koh再想，che 著請聽候伊讀聖冊跪落祈禱明白，才入去來講明，hou7伊koh較見笑。Tam5就tiam3 ti7 外面詳細聽，beh將伊所讀 e5 聖冊佮祈禱 e5 話，來辯駁伊。",
          "Tam5 kong2 beng5-pek8, hit e5 sian-siN choe3 i to3--khi3, Tam5 chiu7 theh8 siau3-phou7 khoaN3 the2-bian7 lang5 e5 siau3, khui-toaN khi3 the2-bian7 lang5 e5 chhu3. Kau3 i2-keng am3 liau2; hit-si5 joah8-thiN mng5 iau2-be7 koaiN. The2-bian7 lang5 kap bou2, kiaN2, sai-hu7, chhiaN3-kang e5 lang5 ti7 thiaN nih8 teh che7; the2-bian7 lang5 hian-khui Seng3-chheh teh thak8. Tam5 pun2 e5 i3-su3 beh liam5-piN jip8 khi3 kiN3 i, ti7 tai7-ke bin7-cheng5 lai5 kong2-beng5 i e5 phaiN2; chiah koh-chai3 siuN7, che tioh8 chhiaN2 theng3-hau7 i thak8 Seng3-chheh kui7 loh8 ki5-to2 beng5-pek8, chiah jip8 khi3 lai5 kong2-beng5, hou7 i koh-khah kian3-siau3. Tam5 chiu7 tiam3 ti7 goa7-bin7 siong5-se3 thiaN, beh chiong i sou2 thak8 e5 Seng3-chheh kap ki5-to2 e5 oe7, lai5 pian7-pok i."
        ],
        [
          "Hit時所讀 e5 聖冊就是羅馬人書第十二章，讀到十九節，一句講，「主講，新人 e5 冤枉是我，我的確替伊報。」這句讀koh再讀連連到3擺，就合聖冊，跪落beh 祈禱。Hit時目屎流到滿面，嚨喉tiN7，難得講出。Koh一tiap8仔久體面人親像將伊e5 心掀開 ti7 上帝佮大家e5 面前，講伊tiam3 ti7 水車歹款待人 e5 事誌，家己責備，哀苦求上帝赦免伊e5 罪；Koh 迫切求上帝饒伊e5 性命到拜一，hou7伊thang去水車內，tui3 hit個人認罪，求hit個人赦免伊。祈禱明白起來，家內 e5 人攏總親像囡仔 teh哮e5聲chhoeh-chhoeh。",
          "Hit si5 sou2 thak8 e5 Seng3-chheh chiu7-si7 Lo5-ma2 jin5 su te7 chap8-ji7 chiuN, thak8 kau3 chap8-kau2 chat, chit8 ku3 kong2, “Chu2 kong2, Sin lang5 e5 oan-ong2 si7 goa2, goa2 tek-khak thoe3 i po3.” Chit ku3 thak8 koh-chai3 thak8 lian5-lian5 kau3 saN pai2, chiu7 hap8 Seng3-chheh, kui7 loh8 beh ki5-to2. Hit-si5 bak8-sai2 lau5 kau3 moa2-bin7, na5-au5 tiN7, oh-tit kong2 chhut. Koh chit8 tiap8-a2-ku2 the2-bian7 lang5 chhin-chhiuN7 chiong i e5 sim hian-khui ti7 Siong7-te3 kap tai7-ke e5 bin7-cheng5, kong2 i tiam3 ti7 chui2-chhia phaiN2 khoan2-thai7 lang5 e5 tai7-chi3, ka-ki7 chek-pi7, ai-khou2 kiu5 Siong7-te3 sia3-bian2 i e5 choe7; Koh pek-chhiat kiu5 Siong7-te3 jiau5 i e5 siN3-mia7 kau3 Pai3-it, hou7 i thang khi3 chui2-chhia lai7, tui3 hit e5 lang5 jin7-choe7, kiu5 hit e5 lang5 sia3-bian2 i. Ki5-to2 beng5-pek8 khi2 lai5, ke-lai7 e5 lang5 long2-chong2 chhin-chhiuN7 gin2-a2 teh hau2 e5 siaN chhoeh-chhoeh."
        ],
        [
          "Tam5看見這個事誌，就入去廳內，tui3 體面人講，「我tiam3 ti7 外面，你祈禱e5話攏總有聽見，今我心肝內歡喜攏總赦免你；chit-tiap8 我倒去，beh將這個事誌ka7 我e5 夥記講，koh beh去先生in兜講。",
          "Tam5 khoaN3-kiN3 chit e5 tai7-chi3, chiu7 jip8 khi3 thiaN-lai7, tui3 the2-bian7 lang5 kong2, “Goa2 tiam3 ti7 goa7-bin7, li2 ki5-to2 e5 oe7 long2-chong2 u7 thiaN-kiN3, taN goa2 sim-koaN lai7 hoaN-hi2 long2-chong2 sia3-bian2 li2; chit-tiap8 goa2 to3--khi3, beh chiong chit e5 tai7-chi3 ka7 goa2 e5 he2-ki3 kong2, koh beh khi3 sian-siN in tau kong2."
        ],
        [
          "到拜一日Tam5就去hit個先生兜，講體面人祈禱 e5 事誌，koh講，「我頂日tui3 你面前所嫌體面人 e5 話，今看伊這號 e5 款式，實實是好人，我beh將hiah-e5嫌伊e5 收倒轉，你m7-thang tui3別人講。我十歲老母死，以後m7 bat 祈禱；因為拜六e5昏 e5 事誌到chit-tiap8心肝無想別物 e5 事誌獨獨祈禱認罪tiaN7-tiaN7。你雖然無趁道理。我就 ti7 你e5 面前講起，亦無見笑。我已經去牧師佮長老議論入教 e5 事誌。上帝若寬我e5 性命，我就beh 公行認救主 e5 名來入伊e5 教會。這個地方e5 人攏總知我hiahN時 e5 歹款式，今beh hou7眾人知我有反悔罪 e5 心；設使有人笑我，出在伊笑，我亦無見笑。」",
          "Kau3 Pai3-it jit8 Tam5 chiu7 khi3 hit e5 sian-siN tau, kong2 the2-bian7 lang5 ki5-to2 e5 tai7-chi3, koh kong2, “Goa2 teng2-jit8 tui3 li2 bin7-cheng5 sou2 hiam5 the2-bian7 lang5 e5 oe7, taN khoaN3 i chit-ho7 e5 khoan2-sit, sit8-sit8 si7 ho2-lang5, goa2 beh chiong hiah-e5 hiam5 i e5 siu to3-tng2, li2 m7-thang tui3 pat8 lang5 kong2. Goa2 chap8 he3 lau7-bu2 si2, i2-au7 m7 bat ki5-to2; in-ui7 Pai3-lak8 e5-hng e5 tai7-chi3 kau3 chit-tiap8 sim koaN bo5 siuN7 pat8-mih8 e5 tai7-chi3 tok8-tok8 ki5-to2 jin7 choe7 tiaN7-tiaN7. Li2 sui-jian5 bo5 than3 to7-li2. Goa2 chiu7 ti7 li2 e5 bin7-cheng5 kong2-khi2, iah8 bo5 kian3-siau3. Goa2 i2-keng khi3 bok8-su kap tiuN2-lo2 gi7-lun7 jip8-kau3 e5 tai7-chi3. Siong7-te3 na7 khoan goa2 e5 siN3-mia7, goa2 chiu7 beh kong-heng5 jin7 Kiu3-chu2 e5 mia5 lai5 jip8 I e5 kau3-hoe7. Chit e5 toe7-hng e5 lang5 long2-chong2 chai goa2 hiahN-si5 e5 phaiN2 khoan2-sit, taN beh hou7 cheng3-lang5 chai goa2 u7 hoan2-hoe2 choe7 e5 sim; siat-su2 u7 lang5 chhio3 goa2, chhut-chai7 i chhio3, goa2 iah8 bo5 kian3-siau3.”"
        ],
        [
          "3. 婦人人替丈夫祈禱",
          "3. Hu7-jin5-lang5 thoe3 Tiong7-hu Ki5-to2"
        ],
        [
          "Ti7 大英國某所在有一個婦人人，是做粗工 e5 人 e5 某。伊有得著上帝大恩，來信耶穌得著救，因為這個事誌伊e5 查甫人khun2-tiok8。伊 e5意思決斷無beh 放sak 道理，所以丈夫幾若擺暝時趕伊出去外面。冬天真寒 e5 時亦有an2-ni。",
          "Ti7 Tai7 Eng kok bou2 sou2-chai7 u7 chit8 e5 hu7-jin5-lang5, si7 choe3 chhou-kang e5 lang5 e5 bou2. I u7 tit tioh8 Siong7-te3 toa7-un, lai5 sin3 Ia5-sou tit tioh8 kiu3, in-ui7 chit e5 tai7-chi3 i e5 ta-pou lang5 khun2-tiok8. I e5 i3-su3 koat-toan3 bo5 beh pang3-sak to7-li2, sou2-i2 tiong7-hu kui2-na7 pai2 mi5-si5 koaN2 i chhut khi3 goa7-bin7. Tang-thiN chin koaN5 e5 si5 iah8 u7 an2-ni."
        ],
        [
          "這個婦人人是仔細e5 人，無將這個事誌 ka7伊厝邊人講， koh m7 ai3 hou7 人知，所以有去山nih8 祈禱。心肝大憂悶，若是無失望，因為知上帝無所m7會。伊就定著 e5意思，逐日日旦 一點鐘久，beh替伊e5 查甫人求叫上帝。一年久逐日行an2-ni亦無得著所求，查甫人猶原是an2-ni。婦人人就想著koh 半年久來祈禱，m7-thang 放煞。",
          "Chit e5 hu7-jin5-lang5 si7 chu2-soe3 e5 lang5, bo5 chiong chit e5 tai7-chi3 ka7 i chhu3-piN lang5 kong2, koh m7 ai3 hou7 lang5 chai, sou2-i2 u7 khi3 soaN nih8 ki5-to2. Sim-koaN toa7 iu-bun7, na7 si7 bo5 sit-bang7, in-ui7 chai Siong7-te3 bo5 sou2 m7 oe7. I chiu7 tiaN7-tioh8 e5 i3-su3, tak8 jit8 jit8-tan3 chit8 tiam2-cheng ku2, beh thoe3 i e5 ta-pou lang5 kiu5-kio3 Siong7-te3. Chit8 ni5 ku2 tak8 jit8 kiaN5 an2-ni iah8 bo5 tit tioh8 sou2 kiu5, ta-pou lang5 iu5-goan5 si7 an2-ni. Hu7-jin5-lang5 chiu7 siuN7 tioh8 koh poaN3-ni5 ku2 lai5 ki5-to2, m7-thang pang3-soah."
        ],
        [
          "Hit個半年久 e5 路尾日到lah，hit日亦有求到一點鐘久。看攏無得--著，驚上帝無beh hou7 伊，心肝tit-beh 絕望。Hit日伊e5 查甫人倒--來無啥平安，無照伊平常e5 款式liam5-piN 坐食，是上樓頂，入伊e5 房，關門。伊e5 婦人人 te3--伊，企 ti7 門外，聽見伊e5 聲。婦人人真奇怪，亦真歡喜，因為是祈禱 e5 聲。Koh tiap8仔久伊e5 查甫人落去樓腳，攏m7 食，koh去做工。",
          "Hit e5 poaN3-ni5 ku2 e5 lou7-be2 jit8 kau3 lah, hit jit8 iah8 u7 kiu5 kau3 chit8 tiam2-cheng ku2. KhoaN3 long2 bo5 tit--tioh8, kiaN Siong7-te3 bo5 beh hou7 i, sim-koaN tit-beh choat8-bang7. Hit jit8 i e5 ta-pou lang5 to3--lai5 bo5 siaN2 peng5-an, bo5 chiau3 i peng5-siong5 e5 khoan2-sit liam5-piN che7 chiah8, si7 chiuN7 lau5-teng2, jip8 i e5 pang5, koaiN mng5. I e5 hu7-jin5-lang5 te3--i, khia7 ti7 mng5 goa7, thiaN kiN3 i e5 siaN. Hu7-jin5-lang5 chin ki5-koai3 , iah8 chin hoaN-hi2, in-ui7 si7 ki5-to2 e5 siaN. Koh tiap8-a2-ku2 i e5 ta-pou lang5 loh8 khi3 lau5-kha, long2 m7 chiah8, koh khi3 choe3 kang."
        ],
        [
          "E5昏倒--來，伊e5 婦人人問講，「有甚物事誌無？」應講，「有；我e5 罪重，無所在 thang 向望。十二點鐘，我teh做工e5 時，有一節 e5聖冊刺鑿我e5 心； ai3 m7 想， 亦boe7免得。我攏無所在 thang向望。」",
          "E5-hng to3--lai5, i e5 hu7-jin5-lang5 mng7 kong2, “U7 sim2-mih8 tai7-chi3 bo5 ?” In3 kong2, “U7; goa2 e5 choe7 tang7, bo5 sou2-chai7 thang ng3-bang7. Chap8-ji7 tiam2-cheng, goa2 teh choe3 kang e5 si5, u7 chit8 chat e5 Seng3-chheh chhi3-chhak8 goa2 e5 sim; ai3 m7 siuN7, iah8 boe7 bian2 tit. Goa2 long2 bo5 sou2-chai7 thang ng3-bang7.”"
        ],
        [
          "婦人人勸伊講，「M7-thang 失志。」應講，「M7使講，無路用--lah， 我e5罪重重，boe7赦免得。」",
          "Hu7-jin5-lang5 khng3 i kong2, “M7-thang sit-chi3.” In3 kong2, “M7-sai2 kong2, bo5 lou7-eng7--lah, goa2 e5 choe7 tang7-tang7, boe7 sia3-bian2 tit.”"
        ],
        [
          "講了就記得伊前歹款待伊e5 某，良心大責備，就問伊e5 某講，「你歡喜赦免我mah ？」應講，「歡喜。」Koh 問，「你肯替我祈禱mah ？」講，「我肯。」 Koh 問，「Chit-tiap8 好抑m7 ？」應講，「我真歡喜。」二人就跪--teh，流目屎祈禱上帝。一人目屎，因為心肝憂悶反悔罪；一人，因為心肝歡喜感恩。",
          "Kong2 liau2 chiu7 ki3-tit i cheng5 phaiN2 khoan2-thai7 i e5 bou2, liong5-sim toa7 chek-pi7, chiu7 mng7 i e5 bou2 kong2, “Li2 hoaN-hi2 sia3-bian2 goa2 mah ?” In3 kong2, “HoaN-hi2. ” Koh mng7, “Li2 kheng2 thoe3 goa2 ki5-to2 mah ?” Kong2, “Goa2 kheng2.” Koh mng7, “Chit-tiap8 ho2 a2 m7 ?” In3 kong2, “Goa2 chin hoaN-hi2.” Nng7 lang5 chiu7 kui7--teh, lau5 bak8-sai2 ki5-to2 Siong7-te3. Chit8 lang5 bak8-sai2, in-ui7 sim-koaN iu-bun7 hoan2-hoe2 choe7; chit8 lang5, in-ui7 sim-koaN hoaN-hi2 kam2-un."
        ],
        [
          "這個查甫人後來有顯明誠實做耶穌e5 學生，日日有進步，亦出力 hou7伊e5 厝邊人知道理，koh將一坵園獻hou7 人起禮拜堂。",
          "Chit e5 ta-pou lang5 au7-lai5 u7 hian2-beng5 seng5-sit8 choe3 Ia5-sou e5 hak8-seng, jit8-jit8 u7 chin3-pou7, iah8 chhut-lat8 hou7 i e5 chhu3-piN lang5 chai to7-li2, koh chiong chit8 khu hng5 hian3 hou7 lang5 khi2 le2-pai3-tng5."
        ],
        [
          "4. 查某子替老父祈禱",
          "4. Cha-bou2-kiaN2 thoe3 Lau7-pe7 Ki5-to2"
        ],
        [
          "大美國某鄉社五十年前有聖神降臨，濟濟人得著重頭生來信耶穌。Chiah-e5 人 e5 中間有一個細漢 e5 查某囡仔，名叫 Iu5-li7-a，年是9歲。",
          "Tai7 Bi2 kok bou2 hiuN-sia7 gou7-chap8 ni5 cheng5 u7 Seng3-sin5 kang3-lim5, choe7-choe7 lang5 tit tioh8 teng5-thau5-siN lai5 sin3 Ia5-sou. Chiah-e5 lang5 e5 tiong-kan u7 chit8 e5 soe3-han3 e5 cha-bou2 gin2-na2, mia5 kio3 Iu5-li7-a, ni5 si7 kau2 he3."
        ],
        [
          "伊雖然細漢，iau2-ku2 深知要緊e5 道理；知家己有罪，無氣力會行好，亦知有一個救主m7若大人thang 倚靠，細漢e5亦thang；因為伊bat 講，「容允細漢 e5 囡仔就近我，莫得禁--伊。」這個查某囡仔比濟濟大人 e5 信主是koh較深。伊e5 老父惡毒真歹名聲。鄉社 e5 人較濟扑算這號人攏無thang 向望，福音 e5 道理，亦boe7感化；獨獨這個查某囡仔無親像眾人an2-ni扑算。這個囡仔有孝，ai3伊e5 老父得著利益；知老父 e5 欠缺，亦知耶穌做憐憫 e5 救主，所以出力替老父祈禱。",
          "I sui-jian5 soe3-han3, iau2-ku2 chhim chai iau3-kin2 e5 to7-li2; chai ka-ki7 u7 choe7, bo5 khui3-lat8 oe7 kiaN5 ho2, iah8 chai u7 chit8 e5 Kiu3-chu2 m7-na7 toa7 lang5 thang oa2-kho3, soe3-han3 e5 iah8 thang; in-ui7 I bat kong2, “Iong5-un2 soe3-han3 e5 gin2-na2 chiu7-kun7 Goa2, boh8-tit kim3--i.” Chit e5 cha-bou2 gin2-na2 pi2 choe7-choe7 toa7 lang5 e5 sin3 Chu2 si7 koh khah chhim. I e5 lau7-pe7 ok-tok8 chin phaiN2 mia5-siaN. HiuN-sia7 e5 lang5 khah choe7 phah-sng3 chit ho7 lang5 long2 bo5 thang ng3-bang7, hok-im e5 to7-li2, iah8 boe7 kam2-hoa3; tok8-tok8 chit e5 cha-bou2 gin2-na2 bo5 chhin-chhiuN7 cheng3 lang5 an2-ni phah-sng3. Chit e5 gin2-na2 iu2-hau3, ai3 i e5 lau7-pe7 tit tioh8 li7-ek; chai lau7-pe7 e5 khiam3-kheh, iah8 chai Ia5-sou choe3 lin5-bin2 e5 Kiu3-chu2, sou2-i2 chhut-lat8 thoe3 lau7-pe7 ki5-to2."
        ],
        [
          "幾若人亦鬥幫贊迫切替伊求。若是伊e5 老父真惡毒，chiah-e5 人雖罔替伊祈禱，攏m7敢將這個事誌佮伊議論。這個查某囡仔較大膽，beh去祈禱會 e5 時，就來chhe7老父，用溫柔e5款式，好e5 聲，求伊講，「阿爹阮beh 去禮拜，ai3你相佮去，你beh mah ？」伊 e5 老父變面受氣，m7去。查某囡仔心肝大憂悶家己去。到明仔日，beh去禮拜 e5 時，koh chhe7伊e5 老父，請伊去；老父大臨受氣，查某囡仔m7敢koh講，心大憂悶，家己去禮拜。第3日koh chhe7 老父，流目屎，求伊著來相佮去。老父一發大受氣，趕伊出去。查某囡仔猶原去禮拜。濟濟人聚集，牧師teh講道理e5 時，忽然這個查某囡仔 e5 老父入來坐椅，款式親像細心teh 聽牧師所講e5 道理。",
          "Kui2-na7 lang5 iah8 tau3 pang-chan7 pek-chhiat thoe3 i kiu5. Na7 si7 i e5 lau7-pe7 chin ok-tok8, chiah-e5 lang5 sui-bong2 thoe3 i ki5-to2, long2 m7 kaN2 chiong chit e5 tai7-chi3 kap i gi7-lun7. Chit e5 cha-bou2 gin2-na2 khah toa7 taN2, beh khi3 ki5-to2 hoe7 e5 si5, chiu7 lai5 chhe7 lau7-pe7, eng7 un-jiu5 e5 khoan2-sit, ho2 e5 siaN, kiu5 i kong2, “A-tia goan2 beh khi3 le2-pai3, ai3 li2 saN-kap khi3, li2 beh mah ?” I e5 lau7-pe7 piN3-bin7 siu7-khi3, m7 khi3. Cha-bou2 gin2-na2 sim-koaN toa7 iu-bun7 ka-ki7 khi3. Kau3 bin5-a2 jit8, beh khi3 le2-pai3 e5 si5, koh chhe7 i e5 lau7-pe7, chhiaN2 i khi3; lau7-pe7 toa7 lim5 siu7-khi3, cha-bou2 gin2-na2 m7 kaN2 koh kong2, sim toa7 iu-bun7, ka-ki7 khi3 le2-pai3. Te7 saN jit8 koh chhe7 lau7-pe7, lau5 bak8-sai2, kiu5 i tioh8 lai5 saN-kap khi3. Lau7-pe7 it-hoat toa7 siu7-khi3, koaN2 i chhut--khi3. Cha-bou2 gin2-na2 iu5-goan5 khi3 le2-pai3. Choe7-choe7 lang5 chu7-chip8, bok8-su teh kong2 to7-li2 e5 si5, hut-jian5 chit e5 cha-bou2 gin2-na2 e5 lau7-pe7 jip8 lai5 che7 i2, khoan2-sit chhin-chhiuN7 soe3-sim teh thiaN bok8-su sou2 kong2 e5 to7-li2."
        ],
        [
          "眾人看見就不止奇怪。牧師hit-tiap8所議論 e5 道理就是耶穌做咱 e5 救主e5 事誌。這個人那聽，那醒悟家己 e5 罪；那聽那m7 安。牧師講明白，這個人就跪teh，ngiauh-ngiauh chhoah，哀哀呻，求上帝憐憫。眾人流目屎，有e5 替伊祈禱。看這個人本是真ok，hou7 人驚，伊e5 查某子請伊去禮拜 e5 時，真受氣，m7 去禮拜，koh tiap8仔久來眾人 e5 中間聽道理，求上帝憐憫，逐人知是因為有得著聖神 e5 感化。禮拜煞教內兩個人chhoa7伊倒去；伊e5 查某子亦te3伊倒去，流目屎，感謝上帝。",
          "Cheng3-lang5 khoaN3-kiN3 chiu7 put-chi2 ki5-koai3. Bok8-su hit-tiap8 sou2 gi7-lun7 e5 to7-li2 chiu7-si7 Ia5-sou choe3 lan2 e5 Kiu3-chu2 e5 tai7-chi3. Chit e5 lang5 na2 thiaN, na2 chhiN2-gou7 ka-ki7 e5 choe7; na2 thiaN na2 m7 an. Bok8-su kong2 beng5-pek8, chit e5 lang5 chiu7 kui7 teh, ngiauh-ngiauh chhoah, ai-ai chhan, kiu5 Siong7-te3 lin5-bin2. Cheng3-lang5 lau5 bak8-sai2, u7-e5 thoe3 i ki5-to2. KhoaN3 chit e5 lang5 pun2 si7 chin ok, hou7 lang5 kiaN, i e5 cha-bou2 kiaN2 chhiaN2 i khi3 le2-pai3 e5 si5, chin siu7-khi3 , m7 khi3 le2-pai3, koh tiap8-a2-ku2 lai5 cheng3-lang5 e5 tiong-kan thiaN to7-li2, kiu5 Siong7-te3 lin5-bin2, tak8 lang5 chai si7 in-ui7 u7 tit tioh8 Seng3-sin5 e5 kam2-hoa3. Le2-pai3 soah kau3-lai7 nng7 e5 lang5 chhoa7 i to3--khi3; i e5 cha-bou2 kiaN2 iah8 te3 i to3--khi3, lau5 bak8-sai2, kam2-sia7 Siong7-te3."
        ],
        [
          "明仔日hit 個人koh去禮拜，總是真歡喜去，因為已經信主，心肝大平安。聖冊講，「耶和華hou7 細漢 e5 囡仔食奶 e5 嬰仔盡力來o-lo2。」這節有應驗。",
          "Bin5-a2-jit8 hit e5 lang5 koh khi3 le2-pai3, chong2-si7 chin hoaN-hi2 khi3, in-ui7 i2-keng sin3 Chu2, sim-koaN toa7 peng5-an. Seng3-chheh kong2, “Ia5-ho5-hoa hou7 soe3-han3 e5 gin2-na2 chiah8-lin e5 eN-a2 chin7-lat8 lai5 o-lo2.” Chit chat u7 eng3-giam7."
        ],
        [
          "5. 砧鞋--e5 做王 e5子",
          "5. Tiam Oe5--e5 choe3 Ong5 e5 kiaN2"
        ],
        [
          "早前ti7 德國有一個砧鞋 e5 人，年歲老 koh 散hiong，iau2-ku2 面色笑容心肝平安歡喜。熱天日斜e5 時hit 人坐門口樹腳 e5 所在 teh 砧鞋。砧鞋--e5有時停工tiap8仔久，歡喜吟一二節 e5 詩，才koh再做工。某日beh暗 e5 時，有一個少年讀冊人，不止體面 e5 款式，tui3 hia 經過，看見這個老人 teh 砧鞋、面色笑容、歡喜做工、歡喜吟詩、款式不止快活。少年--e5 就停步ka7伊講，「老叔--ah，我看你e5 款式平安知足honn！」",
          "Cha2-cheng5 ti7 Tek-kok u7 chit8 e5 Tiam oe5 e5 lang5, ni5-he3 lau7 koh song3-hiong, iau2-ku2 bin7-sek chhio3-iong5 sim-koaN peng5-an hoaN-hi2. Joah8 thiN jit8 chhia5 e5 si5 hit lang5 che7 mng5-khau2 chhiu7-kha e5 sou2-chai7 teh tiam oe5. Tiam oe5--e5 u7 si5 theng5 kang tiap8-a2 ku2, hoaN-hi2 gim5 chit8 nng7 chat e5 si, chiah koh-chai3 choe3 kang. Bou2 jit8 beh-am3 e5 si5, u7 chit8 e5 siau3-lian5 thak8-chheh lang5, put-chi2 the2-bian7 e5 khoan2-sit, tui3 hia keng-ke3, khoaN3-kiN3 chit e5 lau7-lang5 teh tiam oe5, bin7-sek chhio3-iong5, hoaN-hi2 choe3 kang, hoaN-hi2 gim5-si, khoan2-sit put-chi2 khoaiN3-oah8. Siau3-lian5--e5 chiu7 theng5 pou7 ka7 i kong2, “Lau7-siok--ah, goa2 khoaN3 li2 e5 khoan2-sit peng5-an ti-chiok honn !”"
        ],
        [
          "砧鞋--e5應講，「大--e5-ah，我實在平安，啥事m7-thang平安？」",
          "Tiam oe5--e5 in3 kong2, “Toa7--e5-ah, goa2 sit8-chai7 peng5-an,siaN2-su7 m7-thang peng5-an ? ”"
        ],
        [
          "少年--e5 講，「濟濟人無平安；我看你e5 款式是不止散hiong，扑算敢你是家己一人，攏無家眷，才無掛慮。」",
          "Siau3-lian5--e5 kong2, “Choe7-choe7 lang5 bo5 peng5-an; goa2 khoaN3 li2 e5 khoan2-sit si7 put-chi2 song3-hiong, phah-sng3 kaN2 li2 si7 ka-ki7 chit8 lang5, long2 bo5 ke-koan3, chiah bo5 khoa3-lu7.”"
        ],
        [
          "砧鞋--e5 講，「大--e5-ah，你an2-ni講，m7著，我有一個某，7個子查某子，攏共有9個頭嘴；這兩支手著趁錢hou7 in 食、穿、用。我實在散hiong，iau2-ku2扑算thang 平安做工，che著m7著 ？」",
          "Tiam oe5--e5 kong2, “Toa7--e5-ah, li2 an2-ni kong2, m7-tioh8, goa2 u7 chit8 e5 bou2, chhit e5 kiaN2 cha-bou2 kiaN2, long2-kiong7 u7 kau2 e5 thau5-chhui3; chi2 nng7 ki chhiu2 tioh8 than3 chiN5 hou7 in chiah8, chheng7, eng7. Goa2 sit8-chai7 song3-hiong, iau2-ku2 phah-sng3 thang peng5-an choe3 kang, che tioh8 m7-tioh8 ?”"
        ],
        [
          "少年--e5 講，「做工 e5 人散hiong親像你，iau2-ku2 心肝知足到才平安，hou7 我真奇怪。你an2-ni是怎樣？我攏boe7曉得。」",
          "Siau3-lian5--e5 kong2, “Choe3 kang e5 lang5 song3-hiong chhin-chhiuN7 li2, iau2-ku2 sim-koaN ti-chiok kau3 chiah peng5-an, hou7 goa2 chin ki5-koai3. Li2 an2-ni si7 chaiN2-iuN7 ? Goa2 long2 boe7 hiau2 tit.”"
        ],
        [
          "砧鞋--e5 就放落伊e5 工課，起來牽少年人 e5手，面色變做端正，講，「大--e5-ah，你是過路人，m7 bat我；我e5 散hiong m7是親像你所扑算chiah傷重，我ku2是王 e5子。」",
          "Tiam oe5--e5 chiu7 pang3 loh8 i e5 khang-khoe3, khi2 lai5 khan siau3-lian5 lang5 e5 chhiu2, bin7 sek piN3 choe3 toan-chiaN3, kong2, “Toa7--e5-ah, li2 si7 ke3-lou7 lang5, m7 bat goa2; goa2 e5 song3-hiong m7 si7 chhin-chhiuN7 li2 sou2 phah-sng3 chiah siong-tiong7, goa2 ku2 si7 Ong5 e5 kiaN2.”"
        ],
        [
          "少年--e5 看見伊這號e5 款式，koh 聽見這個話，liam5-piN做伊去，家己想講，「可惜這個人魔神！伊實在散hiong，家己扑算好額；我起頭看見伊e5 款式，就略略仔向望伊有得著甚物平安 e5 好步，thang ka7 我講；he是我錯。」",
          "Siau3-lian5--e5 khoaN3-kiN3 i chit ho7 e5 khoan2-sit, koh thiaN-kiN3 chit e5 oe7, liam5-piN choe3 i khi3, ka-ki7 siuN7 kong2, “Kho2-sioh chit e5 lang5 mou5-sin5 ! I sit8-chai7 song3-hiong, ka-ki7 phah-sng3 ho2-giah8; goa2 khi2-thau5 khoaN3-kiN3 i e5 khoan2-sit, chiu7 lioh8-lioh8-a2 ng3-bang7 i u7 tit tioh8 sim2-mih8 peng5-an e5 ho2-pou7, thang ka7 goa2 kong2; he si7 goa2 chho3. ”"
        ],
        [
          "過一禮拜久，hit個少年人 koh tui3 hit 條路經過，看見這個老人猶原ti7 hia teh坐砧鞋、歡喜做工、歡喜吟詩，親像前日一般樣。少年--e5 想beh佮伊滾笑，就行禮恭敬--伊，褪伊e5 帽仔來拜--伊，講，「太子--ah，請安--你。」",
          "Ke3 chit8 le2-pai3 ku2, hit e5 siau3-lian5 lang5 koh tui3 hit tiau5 lou7 keng-ke3, khoaN3-kiN3 chit e5 lau7-lang5 iu5-goan5 ti7 hia teh che7 tiam oe5, hoaN-hi2 choe3 kang, hoaN-hi2 gim5-si, chhin-chhiuN7 cheng5 jit8 chit8 poaN-iuN7. Siau3-lian5--e5 siuN7 beh kap i kun2-chhio3, chiu7 kiaN5-le2 kiong-keng3--i, thng3 i e5 bo7-a2 lai5 pai3--i, kong2, “Thai3-chu2--ah, chheng2-an--li2.”"
        ],
        [
          "砧鞋--e5 就放落伊e5 工課，ka7伊講，「大--e5-ah，請你停一步，ai3佮你講幾句e5 話，好--mah？Hit日你liam5-piN離開我，做你去，款式敢是扑算我魔神，是m7 是？」",
          "Tiam oe5--e5 chiu7 pang3 loh8 i e5 khang-khoe3, ka7 i kong2, “Toa7--e5-ah, chhiaN2 li2 theng5 chit8 pou7, ai3 kap li2 kong2 kui2 ku3 e5 oe7, ho2 mah ? Hit jit8 li2 liam5-piN li7-khui goa2,choe3 li2 khi3, khoan2-sit kaN2 si7 phah-sng3 goa2 mou5-sin5, si7 m7 si7 ? ”"
        ],
        [
          "少年--e5應講，「著老實 ka7 你講，有影，我實在有an2-ni扑算。」",
          "Siau3-lian5--e5 in3 kong2, “Tioh8 lau2-sit8 ka7 li2 kong2, u7 iaN2, goa2 sit8-chai7 u7 an2-ni phah-sng3.”"
        ],
        [
          "砧鞋--e5 講，「我m7是魔神；hit日是致意ka7 你講實實著著 e5 話。我實在是王 e5子；今請你坐來聽，我beh詳細ka7 你講。」",
          "Tiam oe5--e5 kong2, “Goa2 m7 si7 mou5-sin5; hit jit8 si7 ti3-i3 ka7 li2 kong2 sit8-sit8 tioh8--tioh8 e5 oe7. Goa2 sit8-chai7 si7 Ong5 e5 kiaN2; taN chhiaN2 li2 che7 lai5 thiaN, goa2 beh siong5-se3 ka7 li2 kong2.”"
        ],
        [
          "這個少年人是猶太族e5 人。 猶太人tui3 古早到今不止對重舊約 e5 聖冊，細膩來教示in e5子兒。Hit個冊明明講彌賽亞beh來e5 事誌。In若講究新約e5聖冊，就會知舊約所講 e5有應驗，彌賽亞已經到。可惜猶太人m7 信新約，亦攏m7看，所以iau2-ku2 teh向望彌賽亞beh到，m7知啥事延chhian5。這路尾猶太人e5中間，幾若人teh 想，今已經ian5-chhian5到才久，攏無來，就拍算舊約講這個事誌攏無影，續m7 信。",
          "Chit e5 siau3-lian5 lang5 si7 Iu5-thai3 chok8 e5 lang5. Iu5-thai3 lang5 tui3 kou2-cha2 kau3 taN put-chi2 tui3-tiong7 Ku7-iok e5 Seng3-chheh, soe3-ji7 lai5 ka3-si7 in e5 kiaN2-ji5. Hit e5 chheh beng5-beng5 kong2 Bi2-sai3-a beh lai5 e5 tai7-chi3. In na7 kang2-kiu3 Sin-iok e5 Seng3-chheh, chiu7 oe7 chai Ku7-iok sou2 kong2 e5 u7 eng3-giam7, Bi2-sai3-a i2-keng kau3. Kho2-sioh Iu5-thai3 lang5 m7 sin3 Sin-iok, iah8 long2 m7 khoaN3, sou2-i2 iau2-ku2 teh ng3-bang7 Bi2-sai3-a beh kau3, m7 chai siaN2-su7 ian5-chhian5. Chi2 lou7-be2 Iu5-thai3 lang5 e5 tiong-kan, kui2-na7 lang5 teh siuN7, taN i2-keng ian5-chhian5 kau3 chiah ku2, long2 bo5 lai5, chiu7 phah-sng3 Ku7-iok kong2 chit e5 tai7-chi3 long2 bo5 iaN2, soa3 m7 sin3."
        ],
        [
          "這個少年人是這號e5 款式，伊細漢 e5 時，照序大人e5 教示，常常讀舊約 e5 聖冊，攏總信；到大漢 e5 時，攏總放sak hit個冊，m7信，續m7讀。今teh 躊躇不決，m7知道理怎樣：是親像行船e5 人，ti7 外海，失落干經 ，船hou7 風湧偏流m7知 beh tui3 tah落去，實在艱苦攏boe7 安心。",
          "Chit e5 siau3-lian5 lang5 si7 chit ho7 e5 khoan2-sit, i soe3-han3 e5 si5, chiau3 si7-toa7 lang5 e5 ka3-si7, siong5-siong5 thak8 Ku7-iok e5 Seng3-chheh, long2-chong2 sin3; kau3 toa7-han3 e5 si5, long2-chong2 pang3-sak hit e5 chheh, m7 sin3, soa3 m7 thak8. TaN teh tiu5-tu5 put-koat, m7 chai to7-li2 chaiN2-iuN7: si7 chhin-chhiuN7 kiaN5-chun5 e5 lang5,ti7 goa7 hai2, sit-loh8 kan-kiN, chun5 hou7 hong eng2 phian-liu5 m7 chai beh tui3 tah-loh8 khi3, sit8-chai7 kan-khou2 long2 boe7 an-sim."
        ],
        [
          "這個少年--e5 就坐落來聽砧鞋--e5所beh講 e5 話。砧鞋--e5 就引舊約 e5 聖冊濟濟節 e5 懺語，講有一個大榮顯e5 王beh來世間，做救世主，掌管天下萬國e5 人。摩西 e5 律例，先知人e5冊，佮詩篇攏總有講起這個大榮顯 e5 王 e5 事誌。砧鞋--e5 引舊約明白，就koh 引新約幾若所在，hou7 少年 e5 人知舊約e5 懺語第先講--e5，攏有應驗，就是耶穌基督做這個大榮顯e5 王。",
          "Chit e5 siau3-lian5--e5 chiu7 che7 loh8 lai5 thiaN tiam oe5--e5 sou2 beh kong2 e5 oe7. Tiam oe5--e5 chiu7 in2 Ku7-iok e5 Seng3-chheh choe7-choe7 chat e5 chham3-gu2, kong2 u7 chit8 e5 toa7 eng5-hian2 e5 Ong5 beh lai5 se3-kan, choe3 kiu3 se3 Chu2, chiang2-koan2 thiN-e7 ban7-kok e5 lang5. Mou5-se e5 lut8-le7, sian-ti lang5 e5 chheh, kap Si-phian long2-chong2 u7 kong2-khi2 chit e5 toa7 eng5-hian2 e5 Ong5 e5 tai7-chi3. Tiam oe5--e5 in2 Ku7-iok beng5-pek8, chiu7 koh in2 Sin-iok kui2 na7 sou2-chai7, hou7 siau3-lian5 e5 lang5 chai Ku7-iok e5 chham3-gu2 tai7-seng kong2--e5, long2 u7 eng3-giam7, chiu7-si7 Ia5-sou Ki-tok choe3 chit e5 toa7 eng5-hian2 e5 Ong5."
        ],
        [
          "砧鞋--e5 koh 講，「耶穌因為咱 e5 罪受艱苦，死ti7 十字架，埋ti7 墓--nih8，第3日koh活 tui3 墓出--來，koh再上天，坐上帝 e5 大爿榮顯e5 位。有吩咐伊e5 奴僕四界去通天下，報好e5 消息，hou7眾人知上帝 e5子替人贖罪，亦不論甚物人反悔罪，來信耶穌，就得著赦免罪，佮上帝和好，這世人心肝平安，死後上天堂，享受永遠 e5 福氣。」",
          "Tiam oe5--e5 koh kong2, “Ia5-sou in-ui7 lan2 e5 choe7 siu7 kan-khou2, si2-ti7 sip8-ji7-ke3, tai5 ti7 bong7--nih8, te7 saN jit8 koh oah8 tui3 bong7 chhut--lai5, koh-chai3 chiuN7 thiN, che7 Siong7-te3 e5 toa7-peng5 eng5-hian2 e5 ui7. U7 hoan-hu3 I e5 lou5-pok8 si3-koe3 khi3 thong thiN-e7, po3 ho2 e5 siau-sit, hou7 cheng3-lang5 chai Siong7-te3 e5 KiaN2 thoe3 lang5 siok8-choe7, iah8 put-lun7 sim2-mih8 lang5 hoan2-hoe2 choe7, lai5 sin3 Ia5-sou, chiu7 tit tioh8 sia3-bian2 choe7, kap Siong7-te3 ho5-ho2, chit-si3-lang5 sim-koaN peng5-an, si2-au7 chiuN7 thian-tong5, hiong2-siu7 eng2-oan2 e5 hok-khi3. ”"
        ],
        [
          "砧鞋--e5 講這號 e5 道理，少年 e5人注神 teh 聽；伊早tauh8-tauh8讀舊約 e5 聖冊，就知hiah-e5 懺語，若是m7知是指耶穌基督；這個是新 e5 道理，hou7伊不止奇怪。",
          "Tiam oe5--e5 kong2 chit-ho7 e5 to7-li2, siau3-lian5 e5 lang5 chu3 sin5 teh thiaN; i cha2 tauh8-tauh8 thak8 Ku7-iok e5 Seng3-chheh, chiu7 chai hiah-e5 chham3-gu2, na7 si7 m7 chai si7 chi2 Ia5-sou Ki-tok; chit e5 si7 sin e5 to7-li2, hou7 i put-chi2 ki5-koai3."
        ],
        [
          "砧鞋--e5 koh 講，「大--e5-ah， 我第先ka7你講，我是王 e5子，敢m7是實著 e5 話？我e5 心肝敢 boe7知足平安？我是屬耶穌，有敬伊有信伊，有痛伊；照聖冊講，萬項 事誌tauh8-tauh8來，無m7是利益我。Che敢m7是夠額hou7 我e5 心肝知足平安快樂？」",
          "Tiam oe5--e5 koh kong2, “Toa7--e5-ah, goa2 tai7-seng ka7 li2 kong2, goa2 si7 Ong5 e5 kiaN2, kiam2 m7 si7 sit8--tioh8 e5 oe7 ? Goa2 e5 sim-koaN kiam2 boe7 ti-chiok peng5-an ? Goa2 si7 siok8 Ia5-sou, u7 keng3 I u7 sin3 I, u7 thiaN3 I; chiau3 Seng3-chheh kong2, ban7-hang7 tai7-chi3 tauh8-tauh8 lai5, bo5 m7 si7 li7-ek goa2. Che kiam2 m7 si7 kau3-giah8 hou7 goa2 e5 sim-koaN ti-chiok peng5-an khoai3-lok8 ?”"
        ],
        [
          "少年--e5 就問，「今我tui3 佗落thang 詳細知這號e5 事誌ah？看見你an2-ni 信，就平安知足，我亦不止愛。」",
          "Siau3-lian5--e5 chiu7 mng7, “TaN goa2 tui3 tah-loh8 thang siong5-se3 chai chit ho7 e5 tai7-chi3 ah ? KhoaN3-kiN3 li2 an2-ni sin3, chiu7 peng5-an ti-chiok, goa2 iah8 put-chi2 ai3.”"
        ],
        [
          "砧鞋--e5 就將聖冊送--伊，請伊著toa3倒去，詳細看，祈禱上帝hou7伊通達。少年 e5 人趁伊 e5 嘴，無偌久得著hou7 心肝平安 e5 好步，然後差伊仝族 e5 人，播揚道理hou7 猶太人聽，到一世人。",
          "Tiam oe5--e5 chiu7 chiong Seng3-chheh sang3--i, chhiaN2 i tioh8 toa3 to3 khi3, siong5-se3 khoaN3, ki5-to2 Siong7-te3 hou7 i thong-tat8. Siau3-lian5 e5 lang5 than3 i e5 chhui3, bo5 joa7 ku2 tit tioh8 hou7 sim-koaN peng5-an e5 ho2-pou7,jian5-au7 chhe i siang5 chok8 e5 lang5, po3-iong5 to7-li2 hou7 Iu5-thai3 lang5 thiaN, kau3 chit8-si3-lang5."
        ],
        [
          "6. 人扑死豺狼",
          "6. Lang5 phah-si2 Chhai5-long5"
        ],
        [
          "百外年前，大美國ti7 東北勢，一所在有一人因為扑死一隻豺狼得著名聲，事誌親像下底。",
          "Pah-goa7 ni5 cheng5, Tai7 Bi2 kok ti7 tang-pak si3, chit8 sou2-chai7 u7 chit8 lang5 in-ui7 phah si2 chit8 chiah chhai5-long5 tit tioh8 mia5-siaN, Tai7-chi3 chhin-chhiuN7 e7-toe2."
        ],
        [
          "Hit人姓Put-lam7，是做穡人，家己有田園厝宅；有精牲、羊群濟濟。伊e5 厝邊幾若人tauh8-tauh8 失落羊，hou7 豺狼瞑時來咬死。幾若年親像an2-ni。有一瞑Put-lam7 e5羊群失落七十隻，是hou7豺狼咬死。看見霜雪內 e5 腳跡，就知是一隻豺狼tiaN7-tiaN7，將羊咬死，食淡薄血tiaN7-tiaN7。Put-lam7就佮厝邊幾若人舉銃toa3獵狗，去chhe7 hit隻豺狼，決意beh chhe7 到著，來除去，就te3 腳跡不止遠到一個山孔，ti7 石盤內，知是hit隻豺狼 e5 siu7。設法beh 引伊出來，趕伊出來攏boe7，用草、柴、硫磺已經毒，hiat ti7 內面，看會激死，亦攏無hoat得。幾若擺kah 狗入內面，chiah-e5 狗逐擺出來大驚，有著傷留血，m7敢koh再入--去。差不多幾日空空著磨，路尾Put-lam7 講家己定著 e5意思不論危險到怎樣，決斷beh扑死hit 隻豺狼。",
          "Hit lang5 siN3 Put-lam7, si7 choh-sit lang5, ka-ki7 u7 chhan5-hng5 chhu3-theh8; u7 cheng-siN, iuN5-kun5 choe7-choe7. I e5 chhu3-piN kui2-na7 lang5 tauh8-tauh8 sit-loh8 iuN5, hou7 chhai5-long5 mi5 si5 lai5 ka7 si2. Kui2-na7 ni5 chhin-chhiuN7 an2-ni. U7 chit8 mi5 Put-lam7 e5 iuN5-kun5 sit-loh8 chhit-chap8 chiah, si7 hou7 chhai5-long5 ka7 si2. KhoaN3-kiN3 sng-seh lai7 e5 kha-jiah, chiu7 chai si7 chit8 chiah chhai5-long5 tiaN7-tiaN7, chiong iuN5 ka7 si2, chiah8 tam7-poh8 huih tiaN7-tiaN7. Put-lam7 chiu7 kap chhu3-piN kui2-na7 lang5 kiah8 chheng3 toa3 lah8 kau2, khi3 chhe7 hit chiah chhai5-long5, koat-i3 beh chhe7 kau3 tioh8, lai5 tu5-khi3, chiu7 te3 kha-jiah put-chi2 hng7 kau3 chit8 e5 soaN-khang, ti7 chioh8-poaN5 lai7, chai si7 hit chiah chhai5-long5 e5 siu7. Siat-hoat beh in2 i chhut lai5, koaN2 i chhut lai5 long2 boe7, eng7 chhau2, chha5, jiu5-ng5 i2-keng tok8, hiat ti7 lai7-bin7, khoaN3 oe7 kek-si2, iah8 long2 bo5 hoat tit. Kui2-na7 pai2 kah kau2 jip8 lai7-bin7, chiah-e5 kau2 tak8 pai2 chhut lai5 toa7-kiaN, u7 tioh8-siong lau5 huih, m7 kaN2 koh-chai3 jip8--khi3. Chha-put-to kui2 jit8 khang-khang tioh8-boa5, lou7-be2 Put-lam7 kong2 ka-ki7 tiaN7-tioh8 e5 i3-su3 put-lun7 gui5-hiam2 kau3 chaiN2-iuN7, koat-toan3 beh phah-si2 hit chiah chhai5-long5."
        ],
        [
          "Hit個空口約略2尺高，3尺闊，到三四丈深，才有開一個洞較闊。Put-lam7 用索仔，一頭縛伊e5 腳，一頭hou7 外面 e5 人khiu2，ka7 in 講，「我若出記號，著liam5-piN 拖我出來。」Put-lam7 就舉火把，做四腳狗爬入。豺狼內面haN7-haN7 哮，Put-lam7 勻勻仔倚，到hit個洞 e5 所在，就看見豺狼ti7 對面，兩目大蕊hiong5-hiong5 teh相--伊，詳細看見勢面著怎樣，就出記號 hou7 外面 e5 人拖伊出。",
          "Hit e5 khang-khau2 iok-liok8 nng7 chhioh koaiN5, saN chhioh khoah, kau3 saN-si3 tng7 chhim, chiah u7 khui chit8 e5 tong7 khah khoah. Put-lam7 eng7 soh-a2, chit8 thau5 pak8 i e5 kha, chit8 thau5 hou7 goa7-bin7 e5 lang5 khiu2, ka7 in kong2, “Goa2 na7 chhut ki3-ho7, tioh8 liam5-piN thoa goa2 chhut lai5.” Put-lam7 chiu7 kiah8 he2-pe2, choe3 si3-kha-kau2 pe5 jip8. Chhai5-long5 lai7-bin7 haN7-haN7 hau2, Put-lam7 un5-un5-a2 oa2, kau3 hit e5 tong7 e5 sou2 chai7, chiu7 khoaN3-kiN3 chhai5-long5 ti7 tui3-bin7, nng7 bak8 toa7-lui2 hiong5-hiong5 teh siong3--i, siong5-se3 khoaN3-kiN3 se3-bin7 tioh8 chaiN2-iuN7, chiu7 chhut ki3-ho7 hou7 goa7-bin7 e5 lang5 thoa i chhut."
        ],
        [
          "外面人驚了Put-lam7 teh-beh hou7 豺狼咬，就出力拖出來攏無細膩，m7若扑歹衫仔褲，koh身軀磕著幾若孔不止痛。Put-lam7無要緊，iau2-ku2 決意，就舉伊e5 銃佮火把，腳猶原縛索，koh再爬--入-去。豺狼猶原haN7-haN7哮，Put-lam7 勻勻仔倚，銃舉起來便便，到看見豺狼展威teh beh 跳--來，就相精精，tui3 豺狼 e5 目珠開銃；外面 e5 人聽見聲，liam7-piN拖出。山空隘隘，銃頭 e5聲剉tio7 耳空，銃藥 e5 煙sahN入嚨喉，koh 拖出猶原磕著，就這擺出來，比第先較傷重，人差不多beh 暈--去。今Put-lam7著歇睏略仔較久，就koh再舉銃佮火把第3擺爬--入-去，看見豺狼倒 ti7 洞內 e5 土腳，死翹翹，就khiu2 豺狼 e5 耳仔唇，出記號 hou7 外面人知就攏總拖出。大家極大歡喜，iah8這個事誌播揚ti7遠近，眾人o-lo2 Put-lam7 真好膽。",
          "Goa7-bin7 lang5 kiaN-liau2 Put-lam7 teh-beh hou7 chhai5-long5 ka7, chiu7 chhut-lat8 thoa chhut lai5 long2 bo5 soe3-ji7, m7-na7 phah-phaiN2 saN-a2-khou3, koh seng-khu khap8 tioh8 kui2-na7 khang put-chi2 thiaN3. Put-lam7 bo5 iau3-kin2, iau2-ku2 koat-i3, chiu7 kiah8 i e5 chheng3 kap he2-pe2, kha iu5-goan5 pak8 soh, koh-chai3 pe5--jip8-khi3. Chhai5-long5 iu5-goan5 haN7-haN7 hau2, Put-lam7 un5-un5-a2 oa2, chheng3 kiah8--khi2-lai5 pian7-pian7, kau3 khoaN3-kiN3 chhai5-long5 tian2-ui teh beh thiau3--lai5, chiu7 siong3 cheng-cheng, tui3 chhai5-long5 e5 bak8-chiu khui chheng3; goa7-bin7 e5 lang5 thiaN-kiN3 siaN, liam7-piN thoa chhut. SoaN-khang oeh8-oeh8, chheng3 thau5 e5 siaN chho3-tio7 hi7-khang, chheng3-ioh8 e5 ian sahN jip8 na5-au5, koh thoa chhut iu5-goan5 khap8 tioh8, chiu7 chit pai2 chhut lai5, pi2 tai7-seng khah siong-tiong7, lang5 chha-put-to beh hun7--khi3. TaN Put-lam7 tioh8 hioh-khun3 lioh8-a2 khah ku2, chiu7 koh-chai3 kiah8 chheng3 kap he2-pe2 te7 saN pai2 pe5--jip8-khi3, khoaN3-kiN3 chhai5-long5 to2 ti7 tong7-lai7 e5 thou5-kha, si2 khiau3-khiau3, chiu7 khiu2 chhai5-long5 e5 hi7-a2-tun5,chhut ki3-ho7 hou7 goa7-bin7 lang5 chai chiu7 long2-chong2 thoa chhut. Tai7-ke kek8 toa7 hoaN-hi2, iah8 chit e5 tai7-chi3 po3-iong5 ti7 hng7-kun7, cheng3-lang5 o-lo2 Put-lam7 chin ho2-taN2."
        ],
        [
          "Hit-tiap8 Put-lam7二六歲，十二年猶原作穡，然後揀伊做武官，起頭細--e5，常常盡忠，幾若擺顯明極大好膽 koh 大本事，就勻勻高升到做大官，通國內好名聲，較老告老，倒去善終。Ti7伊e5 墓牌人扑字句，講，「別人若敢te3 後面，伊就kan2 做頭前。」",
          "Hit-tiap8 Put-lam7 ji7-lak8 he3, chap8-ji7 ni5 iu5-goan5 choh-sit, jian5-au7 keng2 i choe3 bu2-koaN, khi2-thau5 soe3--e5, siong5-siong5 chin7-tiong, kui2-na7 pai2 hian2-beng5 kek8 toa7 ho2-taN2 koh toa7 pun2-su7, chiu7 un5-un5 ko-seng kau3 choe3 toa7-koaN, thong kok-lai7 ho2 mia5-siaN, khah lau7 ko3-lo2, to3 khi3 sian7-chiong. Ti7 i e5 bong7-pai5 lang5 phah ji7-ku3, kong2, “Pat8-lang5 na7 kaN2 te3 au7-bin7, i chiu7 kan2 choe3 thau5-cheng5.”"
        ]
      ],
      "篇名": "Sin-bun5 e5 tsap8-liok8"
    }
  ]
}
