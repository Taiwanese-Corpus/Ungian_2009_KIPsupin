{
  "出版年": "2007",
  "文類": "報導文學",
  "書名": "臺灣閩南語朗讀文章選輯",
  "書寫系統": "漢羅",
  "資料": [
    {
      "作者": "林文平",
      "段": [
        [
          "高雄縣分做鳳山、岡山、旗山三大地區，三山鼎立，分別領管其它各鄉鎮的政治佮商業活動。旗山就是美濃、六龜、甲仙等九鄉鎮个「經貿中心」，也會使講是高雄內山九鄉鎮的門口埕。這九鄉鎮的鄉民若欲出入高雄市，一定愛對旗山經過，可見旗山佇地理上是偌仔重要咧。",
          "Ko-hiong5-koan7 hun-cho3 Hong7-soann, Kong-san, Ki5-san sann toa7 te7-khu, sam-san teng2-lip8, hun-piat8 leng2-koan2 ki5-tha kok hiong-tin3 e5 cheng3-ti7 kap siong-giap8 oah8-tang7. Ki5-san to7-si7 Mi-long, Lak8-ku, Kah-sian teng2 kau2 hiong-tin3 e5 “keng-bou7 tiong-sim”, ia7 e7-sai2 kong2 si7 Ko-hiong5 lai7-soann kau2 hiong-tin3 e5 mng5-khau2-tiann5. Chit kau2 hiong-tin3 e5 hiong-bin5 na7 beh chhut-jip8 Ko-hiong5-chhi7, it-teng7 ai3 ui3 Ki5-san keng-koe3, kho2-kian3 Ki5-san ti7 te7-li2 siong7 si7 joa7-a2 tiong7-iau3--leh."
        ],
        [
          "旗山舊名番薯寮，聽講古早的時有一个老阿婆佇路邊塊賣番薯箍湯，因為生理袂bai2，人愈倚愈濟，漸漸變成一个市仔。尾仔，搬來遮徛起的人愈來愈濟，煞變做一个庄頭，毋才共遮號做番薯寮。日本時代，一寡仔地方的讀冊人感覺番薯寮歹聽，要求日本人改名。尾仔，才用在地上懸山較早台陽八景之一「旗尾山」的名簡稱，共伊改做「旗山」。",
          "Ki5-san ku7-mia5 Han-chi5-liau5, thiann-kong2kou2-cha2 e5 si5 u7 chit8 e5 lau7-a-po5 ti7 lou7-pinn teh be7 han-chi5-khou-thng, in-ui7 seng-li2 be7-bai2, lang5 ju2 oa2 ju2 che7, chiam7-chiam7 pinn3-chiann5 chit8 e5 chhi7-a2. Boe2--a2, poann lai5 chia khia7-khi2 e5 lang5 ju2 lai5 ju2 che7, soah pinn3-cho3 chit8 e5 chng-thau5, m7-chiah ka7 chia ho7-cho3 Han-chi5-liau5. Jit8-pun2 si5-tai7, chit8-koa2-a2 te7-hng e5 thak8-chheh-lang5 kam2-kak Han-chi5-liau5phainn2-thiann, iau-kiu5 Jit8-pun2-lang5 kai2-mia5. Boe2--a2, chiah iong7 chai7-te7 siong7koan5soann khah-cha2 Tai5-iong5 pat-keng2 chi it “Ki5-boe2-soann”e5 mia5 kan2-chheng, ka7 i kai2-cho3 “Ki5-san”."
        ],
        [
          "咱若對高雄入來，經過嶺口了後，四界都看會著葉仔大phue3大phue3的芎蕉欉，因為遮的氣候佮thoo5肉攏真好，百外冬來，種芎蕉就是旗山人上重要的農業活動，根據統計，旗山種芎蕉的面積會使講是台灣上大的。旗山人從來就毋捌拍爽任何的一塊地，毋管是厝前後壁，若有空地仔，芎蕉欉一定會出現。聽講芎蕉的品種百百款，但是旗山生產的佮別位的無仝，所以日本人特別佮意旗山的芎蕉。幾十年來旗山的芎蕉為咱台灣趁袂少外匯，也予真濟旗山人趁著大錢。",
          "Lan2 na7 ui3 Ko-hiong5 jip8--lai5, keng-koe3 Nia2-khau2 liau2-au7, si3-ke3 to khoann3 e7 tioh8 hioh8-a2 toa7-phoe3 toa7-phoe3 e5 kin-chio-chang5, in-ui7 chia e5 khi3-hau7 kap thou5-bah long2 chin ho2, pahgoa7tang lai5, cheng3 kin-chio to7-si7 Ki5-san-lang5 siong7 tiong7-iau3 e5 long5-giap8 oah8-tang7, kin-ku3 thong2-ke3, Ki5-san cheng3 kin-chio e5 bian7-chek e7-sai2 kong2 si7 Tai5-oan5 siong7 toa7--e5. Ki5-san-lang5 chiong5-lai5 to7 m7bat phah-sng2 jim7-ho5 e5 chit8 te3 te7, m7-koan2 si7 chhu3-cheng5 au7-piah, na7 u7 khang3-te7-a2, kin-chio-chang5 it-teng7 e7 chhut-hian7. Thiann-kong2 kin-chio e5 phin2-chiong2 pah-pah-khoan2, tan7-si7 Ki5-san seng-san2 e5 kap pat8-ui7--e5 bo5-kang5, sou2-i2 jit8-pun2-lang5 tek8-piat8 kah-i3 Ki5-san e5 kin-chio. Kui2 chap8 ni5 lai5 Ki5-san e5 kin-chio ui7 lan2 Tai5-oan5 than3 be7-chio2 goa7-hoe7, ia7 hou7 chin che7 Ki5-san-lang5 than3 tioh8 toa7-chinn5."
        ],
        [
          "旗尾山跤的溪埔所生產的大石頭，共伊切割做一塊一塊的石鼓來做材料，起造圓拱型的亭仔跤，提供出外踩街、款貨的人客覕風遮雨的所在。因為規條街仔攏是仝款的建築，留到今仔日煞變成真有歷史佮觀光價值的文化遺產。毋閣，有真濟亭仔跤因為年久月深，倒的倒，重起的重起，一半較加的文物攏無法度繼續保存落來，實在真無彩。",
          "Ki5-boe2 soann-kha e5 khe-pou sou2 seng-san2 e5 toa7-chioh8-thau5, ka7 i chhiat-koah cho3 chit8 te3 chit8 te3 e5 chioh8-kou2 lai5 cho3 chai5-liau7, khi2-cho7 oan5-kong2heng5 e5 teng5-a2-kha, the5-kiong chhut-goa7 chhai2-ke, khoan2-hoe3 e5 lang5-kheh bih-hong jia-hou7 e5 sou2-chai7. In-ui7 kui-tiau5 ke-a2 long2 si7 kang5-khoan2 e5 kian3-tiok8, lau5 kau3 kin-a2-jit8 soah pinn3-chiann5 chin u7 lek8-su2 kap koan-kong ke3-tat8 e5 bun5-hoa3 i5-san2. M7-koh, u7 chin che7 teng5-a2-kha in-ui7 ni5-ku2-goeh8 chhim, to2--e5 to2, teng5-khi2--e5 teng5-khi2, chit8-poann3khah ke e5 bun5-but8 long2 bo5hoat-tou7 ke3-siok8 po2-chun5--loh8-lai5, sit8-chai7 chin bo5-chhai2."
        ],
        [
          "佇旗尾的旗山糖廠，早期負責收買鳳山、旗山地區各鄉鎮的甘蔗，一、二十年以來，因為製糖事業敗落來，糖廠煞沓沓仔失去伊的光彩；毋閣，載甘蔗的五分仔火車一直攏是逐家上懷念的物件。五分仔火車對旗山糖廠駛出來了後，經過楠梓仙溪的鐵橋入來到旗山庄內。因為早期交通真無利便，五分仔火車攏會順紲掛一兩節仔車廂抾人客，所以旗山街仔就有一个火車站。雖然火車已經佇1982年停駛，鐵枝路嘛攏拆掉矣，但是車站到今猶閣保存甲足好勢，恬恬咧為旗山的歷史做見證。",
          "Ti7 Ki5-boe2 e5 Ki5-san thng5-chhiunn2, cha2-ki5 hu7-chek siu-be2 Hong7-soann, Ki5-san te7-khu kok hiong-tin3 e5 kam-chia3, it, ji7-chap8 ni5 i2-lai5, in-ui7 che3-thng5 su7-giap8 pai7--loh8-lai5, thng5-chhiunn2 soah tauh8-tauh8-a2 sit-khi3 i e5 kong-chhai2; m7-koh, chai3 kam-chia3 e5 gou7-hun-a2 hoe2-chhia it-tit8 long2 si7 tak8-ke siong7 hoai5-liam7 e5 mih8-kiann7. Gou7-hun-a2 hoe2-chhia tui3 Ki5-san thng5-chhiunn2 sai2--chhut-lai5 liau2-au7, keng-koe3 Lam5-chu2-sian-khe e5 thih-kio5 jip8lai5 kau3 Ki5-san chng-lai7. In-ui7 cha2-ki5 kau-thong chin bo5 li7-pian7, gou7-hun-a2 hoe2-chhia long2 e7 sin7-soa3 koa3 chit8 nng7 chat-a2 chhia-siunn khioh lang5-kheh, sou2-i2 Ki5-san ke-a2 to7 u7 chit8 e5 hoe2-chhia-cham7. Sui-jian5 hoe2-chhia i2-keng ti7 1982 ni5 theng5-sai2, thih-ki-lou7 ma7 long2 thiah-tiau7--a, tan7-si7 chhia-cham7 kau3-tann iau2-koh po2-chun5 kah chiok ho2-se3, tiam7-tiam7 leh ui7 Ki5-san e5 lek8-su2 cho3 kian3-cheng3."
        ]
      ],
      "篇名": "芎蕉王國──旗山"
    },
    {
      "作者": "江榮慶",
      "段": [
        [
          "佇我二十外冬的性命內底，從來都毋捌想過這款問題。自細漢我就是爸母疼命命、惜沕沕的好命囡仔，我一直活佇我家己的世界內面，飯來喙仔開開；茶來手伸hoo7長長，食予伊肥肥，激hoo7槌槌，從來毋捌煩惱後擺的代誌，想講天若崩落來，總是有爸母佇咧。一直到高中畢業，相連紲考兩遍大學考無牢，閣拄著老母仔來過身去，予我的世界全然改變，就按呢起才體會著性命的缺憾。",
          "Ti7 goa2 ji7-chap8 goa7 tang e5 senn3-mia7 lai7-te2, chiong5-lai5 to m7bat siunn7 koe3 chit khoan2 bun7-te5. Chu7 se3-han3 goa2 to7-si7 pe7-bu2 thiann3-mia7-mia7, sioh-but-but e5 ho2-mia7 gin2-a2, goa2 it-tit8 oah8 ti7 goa2 ka-ti7 e5 se3-kai3 lai7-bin7, png7 lai5 chhui3-a2 khui-khui; te5lai5 chhiu2 chhun hou7 tng5-tng5, chiah8 hou7 i pui5-pui5, kek hou7 thui5-thui5, chiong5-lai5 m7bat hoan5-lo2 au7-pai2 e5 tai7-chi3, siunn7 kong2 thinn na7 pang--loh8-lai5, chong2--si7 u7 pe7-bu2 ti7--leh. It-tit8 kau3 ko-tiong pit8-giap8, sio-lian5-soa3 kho2 nng7 pian3 tai7-hak8kho2 bo5 tiau5, koh tu2 tioh8 lau7-bu2-a2 lai5 koe3-sin--khi3, hou7 goa2 e5 se3-kai3 choan5-jian5 kai2-pian3, to7 an2-ne khi2 chiah the2-hoe7 tioh8 senn3-mia7 e5 khoat-ham7."
        ],
        [
          "佮伊熟識是大學一年的時，彼當陣伊是某一个社團內底的靈魂人物，雖然伊毋是社長，毋閣真濟社員攏是伊tshua7出來的。我拄仔入去這个社團的時，就聽著足濟伊的風聲。伊是一个誠心適的人，看是欲拍拉涼，抑是欲講正經的，伊攏陪你甲到，毋但按呢，你閣會對伊遐學真濟代誌。伊確實有影是一个挖袂了的金仔礦。",
          "Kap i sek8-sai7 si7 tai7-hak8 it-ni5 e5 si5, hit-tang-chun7 i si7 bou2 chit8 e5 sia7-thoan5 lai7-te2 e5 leng5-hun5 jin5-but8, sui-jian5 i m7si7 sia7-tiunn2, m7-koh chin che7 sia7-oan5 long2 si7 i chhoa7--chhut-lai5-e5. Goa2 tu2-a2 jip8khi3 chit e5 sia7-thoan5 e5 si5, to7 thiann tioh8 chiok che7 i e5 hong-siann. I si7 chit8 e5 chiann5 sim-sek e5 lang5, khoann3 si7 beh phah-la7-liang5, iahsi7 beh kong2 cheng3-keng--e5, i long2 poe5 li2 kah kau3, m7-na7 an2-ne, li2 koh e7 tui3 i hia oh8 chin che7 tai7-chi3. I khak-sit8 u7-iann2 si7 chit8 e5 ou2 be7 liau2 e5 kim-a2-khong3."
        ],
        [
          "伊是一个有骨氣的查poo囡仔，in故鄉佇屏東的庄跤，爸母是種果子的作穡人。來台北也有十外冬矣。見若看著伊，伊攏是笑咪咪、活跳跳，人生就假若有無限的光彩仝款。外表看起來，予人料想袂到講伊是一个「重度殘障者」。",
          "I si7 chit8 e5 u7 kut-khi3 e5 cha-pou gin2-a2,inkou3-hiong ti7 Pin5-tong e5 chng-kha, pe7-bu2 si7 cheng3 koe2-chi2 e5 choh-sit-lang5. Lai5 tai5-pakia7 u7 chap8 goa7 tang--a. Kinn3-na7 khoann3 tioh8 i, i long2 si7 chhio3-bi-bi, oah8-thiau3-thiau3, jin5-seng to7 ka2-na2 u7 bo5-han7 e5 kong-chhai2 kang7-khoan2. Goa7-piau2 khoann3--khi2-lai5, hou7 lang5 liau7-siong2 be7 kau3 kong2 i si7 chit8 e5 “tiong7-tou7 chan5-chiong3-chia2”."
        ],
        [
          "有一工，我佇報紙面頂看著伊，講伊是一个傑出的殘障人士，幾若年以來，為著一句「輸人毋輸陣」，伊是真拚勢咧讀冊。無簡單，予伊考牢大學。我嘛不時聽伊咧講：「我猶想欲讀研究所佮博士班咧。」伊親像欲共伊寶貴的性命充分來利用，一點仔無拍損。這予我感覺真見笑。",
          "U7 chit8 kang, goa2 ti7 po3-choa2 bin7-teng2 khoann3 tioh8 i, kong2 i si7 chit8 e5 kiat8-chhut e5 chan5-chiong3 jin5-su7, kui2-na7ni5 i2-lai5, ui7 tioh8 chit8 ku3 “su lang5 m7 su tin7”, i si7 chin piann3-si3 leh thak8-chheh. Bo5 kan2-tan, hou7 i kho2 tiau5 tai7-hak8. Goa2 ma7 put-si5 thiann i leh kong2: “Goa2 iau2 siunn7 beh thak8 gian2-kiu3-sou2 kap phok-su7-pan--leh.” I chhin-chhiunn7 beh ka7 i po2-kui3 e5 senn3-mia7 chhiong-hun lai5 li7-iong7, chit8-tiam2-a2 bo5 phah-sng2. Che hou7 goa2 kam2-kak chin kian3-siau3."
        ],
        [
          "發現這款症頭是伊國校仔欲畢業的時，尾後，為著欲得著較好的治療，爸母共伊送來台北，算來原仔十外冬矣。十幾年來，伊一禮拜愛去病院三擺，就是去洗腰子。咱攏知影，腰子是咧排卸毒素的，咱体內的毒素經過腰子，尾仔才對尿共伊放出去，毋閣伊的腰子無法度正常做工課，愛靠機械鬥跤手，毋閣機械總是無法度像真的腰子仝款，年久月深，毒素嘛是會積tiam3體內，腰子就會慢慢仔倒勼去，結果按怎，相信咱攏想會到。",
          "Hoat-hian7 chit khoan2 cheng3-thau5 si7 i kok-hau7-a2 beh pit8-giap8 e5 si5, boe2-au7, ui7 tioh8 beh tit tioh8 khah ho2 e5 ti7-liau5, pe7-bu2 ka7 i sang3 lai5 Tai5-pak, sng3--lai5 oan5-a2 chap8 goa7 tang--a. Chap8kui2ni5 lai5, i chit8 le2-pai3 ai3 khi3 penn7-inn7 sann pai2, to7-si7 khi3 se2 io-chi2. Lan2 long2 chai-iann2, io-chi2 si7 leh pai5-sia3 tok8-sou3--e5, lan2 the2-lai7 e5 tok8-sou3 keng-koe3 io-chi2, boe2--a2 chiah tui3 jio7 ka7 i pang3--chhut-khi3, m7-koh i e5 io-chi2 bo5 hoat-tou7 cheng3-siong5 cho3 khang-khoe3, ai3 kho3 ki-hai5 tau3-kha-chhiu2, m7-koh ki-hai5 chong2--si7 bo5 hoat-tou7 chhiunn7 chin e5 io-chi2 kang7-khoan2, ni5 ku2 goeh8 chhim, tok8-sou3 ma7 si7 e7 chek tiam3 the2-lai7, io-chi2 to7 e7 ban7-ban7-a2 to3-kiu--khi3, kiat-ko2 an2-choann2, siong-sin3 lan2 long2 siunn7 e7 kau3."
        ],
        [
          "最近，有一擺，我佮伊做伙去食宵夜，我才知影，帶著這款症頭的人，毋免放尿，我就佮伊講耍笑，講：「你實在誠幸福，毋免放尿，一工會使省真濟時間，通好做較濟工課。」",
          "Choe3-kin7, u7 chit8 pai2, goa2 kap i cho3-hoe2 khi3 chiah8 siau-ia7, goa2 chiah chai-iann2, tai3 tioh8 chit khoan2 cheng3-thau5 e5 lang5, m7bian2 pang3-jio7, goa2 to7 kap ikong2-sng2-chhio3, kong2: “Li2 sit8-chai7 chiann5 heng7-hok, m7bian2 pang3-jio7, chit8 kang e7-sai2 seng2 chin che7 si5-kan, thang ho2 cho3 khah che7 khang-khoe3.”"
        ]
      ],
      "篇名": "毋免放尿的囡仔"
    },
    {
      "作者": "林明哲",
      "段": [
        [
          "七月初，小妹佮朋友來花蓮水尾tshue7我，進前已經佇宜蘭冬山河耍一睏矣，參加國際童玩節的活動。來到遮暗時七點外，做伙佇麵店仔食暗頓，佇我稅厝的所在小歇一下，tshua7去洗溫泉（紅葉內溫泉）。",
          "Chhit goeh8 chhoe, sio2-moe7 kap peng5-iu2 lai5 Hoa-lian5 Chui2-boe2 chhoe7 goa2, chin3-cheng5 i2-keng ti7 Gi5-lan5 tang-soann-ho5 sng2 chit8-khun3--a, chham-ka kok-che3 tong5-oan2-chiat e5 oah8-tang7. Lai5 kau3 chia am3-si5 chhit tiam2 goa7, cho3-hoe2 ti7 mi7-tiam3-a2 chiah8 am3-tng3, ti7 goa2 soe3-chhu3 e5 sou2-chai7 sio2 hioh--chit8-e7, chhoa7 khi3 se2 un-choann5 (Ang5-hioh8 lai7 un-choann5)."
        ],
        [
          "溫泉縱谷",
          "Un-choann5 chhiong3-kok"
        ],
        [
          "小妹講：「Tsit-ma2是熱天，洗溫泉kam2會堪得？會著砂袂？」",
          "Sio2-moe7 kong2: “Chit-ma2 si7 joah8-thinn, se2 un-choann5 kam2 e7 kham--tit? E7 tioh8-soa be7?”"
        ],
        [
          "我笑笑講：「洗了就知！」其實熱天洗溫泉袂輸寒天，共體內的燒氣迫出來了後，吹暗時的山風，真正是清涼快活，爽快無地比。",
          "Goa2 chhio3-chhio3 kong2: “Se2 liau2 to7 chai!” Ki5-sit8 joah8-thinn se2 un-choann5 be7-su koann5-thinn, ka7 the2-lai7 e5 sio-khi3 pek--chhut-lai5 liau2-au7, chhoe am3-si5 e5 soann-hong, chin-chiann3 si7 chheng-liang5 khuinn3-oah8, song2-khoai3 bo5 te3 pi2."
        ],
        [
          "花蓮南區因為有斷層帶通過，所以有出溫泉，上kai3出名的是玉里的安通溫泉、水尾（瑞穗）外溫泉佮紅葉內溫泉。這个斷層就是「歐亞大陸板塊」佮「菲律賓海板塊」交界的所在，拄好佇秀姑巒溪底。有地質學者的研究，海岸山脈就是這兩个板塊經過千百萬年的相kheh運動所擠出來的。橫過溪的玉里大橋有一半是懸起來的，每年閣會繼續懸三公分，算是一个奇蹟。",
          "Hoa-lian5 lam5-khu in-ui7 u7 tng7-chan5-tai7 thong-koe3, sou2-i2 u7 chhut un-choann5, siong7 kai3 chhut-mia5--e5 si7 Giok8-li2 e5 An-thong un-choann5, Chui2-boe2 (Sui7-sui7) goa7 un-choann5 kap Ang5-hioh8 lai7 un-choann5. Chit e5 tng7-chan5 to7-si7 “Au-a tai7-liok8 pan2-khoai3” kap “Hui-lut8-pin-hai2 pan2-khoai3” kau-kai3 e5 sou2-chai7, tu2-ho2 ti7 Siu3-kou-loan5-khe te2. U7 te7-chit hak8-chia2 e5 gian2-kiu3, hai2-hoann7 soann-meh8 to7-si7 chit nng7 e5 pan2-khoai3 keng-koe3 chheng-pah-ban7 ni5 e5 sio-kheh un7-tong7 sou2 chinn--chhut-lai5-e5. Huinn5 koe3 khe e5 Giok8-li2 toa7-kio5 u7 chit8-poann3 si7 koan5--khi2-lai5-e5, mui2 ni5 koh e7 ke3-siok8 koan5 sann kong-hun, sng3 si7 chit8 e5 ki5-chek."
        ],
        [
          "隔轉工先往北到花蓮市，阮欲行花東海岸。沿台九線往北，車經過富源舊名「茇仔庄」，是一大片的甘蔗園，夾佇中央山脈佮海岸山脈中央向南北延續。佇縱谷內底看中央山脈直接衝懸到三千米，雲就浮佇山邊，一塊一塊，低低親像伸手就摸會著。Khong2色的天、青色的山、甘蔗園佮白色的雲，這就是縱谷內上媠的景緻，小妹共朋友講：「這款的景色袂輸出國觀光咧！充滿異國的情調。」",
          "Keh-tng2-kang seng ong2 pak kau3 Hoa-lian5-chhi7, goan2 beh kiann5 Hoa-tang hai2-hoann7. Ian5 Tai5-kau2-soann3 ong2 pak, chhia keng-koe3 Hu3-goan5 ku7-mia5 “Poat8-a2-chng”, si7 chit8 toa7 phian3 e5 kam-chia3-hng5, giap ti7 Tiong-iong soann-meh8 kap Hai2-hoann7 soann-meh8 tiong-ng ng3 lam5-pak ian5-siok8. Ti7 chhiong3-kok lai7-te2 khoann3 Tiong-iong soann-meh8 tit8-chiap chheng3 koan5 kau3 sann chheng bi2, hun5 to7 phu5 ti7 soann-pinn, chit8 te3 chit8 te3, ke7-ke7 chhin-chhiunn7 chhun-chhiu2 to7 bong e7 tioh8. Khong2-sek e5 thinn, chhenn-sek e5 soann, kam-chia3-hng5 kap peh8-sek e5 hun5, che to7-si7 chhiong3-kok lai7 siong7 sui2 e5 keng2-ti3, sio2-moe7 ka7 peng5-iu2 kong2: “Chit khoan2 e5 keng2-sek be7-su chhut-kok koan-kong--leh! Chhiong-moa2 inn7-kok e5 cheng5-tiau.”"
        ],
        [
          "車踅入去一片甘蔗園，小路直直，直透海岸山脈。有一寡建築毋知是啥乜人tua3 佇遮，是好額人的別莊抑是觀光農場？若會當tua3 佇遮一定真幸福！事實上，彼是監獄，嘛是花東的名產，自強外役監。毋免有悲涼的感覺，遮的景色真迷人，予人快樂。我捌佇遮觀看日頭佮雲佇中央山脈頂懸表演的戲齣──日頭落山。",
          "Chhia seh8 jip8khi3 chit8 phian3 kam-chia3-hng5, sio2-lou7 tit8-tit8, tit8 thang3 Hai2-hoann7 soann-meh8. U7 chit8-koa2 kian3-tiok8 m7chai si7 siann2-mih lang5 toa3 ti7 chia, si7 ho2-giah8-lang5 e5 piat8-chong iahsi7 koan-kong long5-tiunn5? Na7 e7-tang3 toa3 ti7 chia it-teng7 chin heng7-hok! Su7-sit8 siong7, he si7 kann-gak8, ma7 si7 Hoa-tang e5 beng5-san2,Chu7-kiong5 Goa7-iah8-kann. M7bian2 u7 pi-liang5 e5 kam2-kak, chia e5 keng2-sek chin be5--lang5, hou7 lang5 khoai3-lok8. Goa2 bat ti7 chia koan-khoann3 jit8-thau5 kap hun5 ti7 Tiong-iong soann-meh8 teng2-koan5 piau2-ian2 e5 hi3-chhut ---- jit8-thau5 loh8-soann."
        ],
        [
          "行花蓮大橋踅過海岸山脈，就看著太平洋，因為天頂攏是雲，日頭無出來，海水嘛無光彩，殕殕殕，只有佇遙遠的天邊才有一角仔天色。沿路欣賞美景攏會忍不住共車tshah佇路邊，落車來讚嘆自然的偉大，享受大自然的賞賜。路裡遊覽車一台接一台，佇有規畫的涼亭仔佮解說牌頭前停落來「觀光」，十分鐘了後才閣換一站。小妹佮朋友算是觀光客，我正是導遊，共我對花東所捌的人文、地理、歷史攏展出來，雖然我捌無濟。",
          "Kiann5 Hoa-lian5 toa7-kio5 seh8 koe3 Hai2-hoann7 soann-meh8, to7 khoann3 tioh8 Thai3-peng5-iunn5, in-ui7 thinn-teng2 long2 si7 hun5, jit8-thau5 bo5 chhut--lai5, hai2-chui2 ma7 bo5 kong-chhai2, phu2-phu2-phu2, chi2-u7 ti7 iau5-oan2 e5 thinn-pinn chiah u7 chit8-kak-a2 thinn-sek. Ian5-lou7 him-siong2 bi2-keng2 long2 e7jim2-put-chu7ka7 chhia chhah ti7 lou7-pinn, loh8-chhia lai5 chan3-than3 chu7-jian5 e5 ui2-tai7, hiang2-siu7 tai7-chu7-jian5 e5 siunn2-su3. Lou7--nih iu5-lam2-chhia chit8 tai5 chiap chit8 tai5, ti7 u7 kui-oe7 e5 liang5-teng5-a2 kap kai2-soat-pai5 thau5-cheng5 theng5 loh8lai5 “koan-kong”, chap8 hun-cheng liau2-au7 chiah koh oann7 chit8 cham7. Sio2-moe7 kap peng5-iu2 sng3 si7 koan-kong-kheh, goa2 chiann3 si7 to7-iu5, ka7 goa2 tui3 Hoa-tang sou2 bat e5 jin5-bun5, te7-li2, lek8-su2 long2 tian2--chhut-lai5, sui-jian5 goa2 bat bo5 che7."
        ]
      ],
      "篇名": "一種花東的遊記"
    },
    {
      "作者": "蘇坤泉",
      "段": [
        [
          "十外年前，九份仔做醮，對四界湧入來的食客佮車輛，將原本彎彎曲曲並無偌闊的路，kheh甲實捅捅。十一月天東北季節風，飄落來小小的雨絲仔，攏無去影響著濟濟熱情的親友，kheh入來這个只有5百外戶人的山城。",
          "Chap8 goa7 ni5 cheng5, Kau2-hun7-a2 cho3-chio3, tui3 si3-ke3 eng2--jip8-lai5 e5 chiah8-kheh kap chhia-liong2, chiong goan5-pun2 oan-oan khek-khek peng7 bo5 joa7 khoah e5 lou7, kheh kah chat8-thong2-thong2. Chap8-it goeh8-thinn tang-pak kui3-chiat-hong, phiau loh8lai5 sio2-sio2 e5 hou7-si-a2, long2 bo5 khi3 eng2-hiong2 tioh8 che7-che7 jiat8-cheng5 e5 chhin-iu2, kheh jip8lai5 chit e5 chi2-u7 gou7-pah goa7 hou7 lang5 e5 soann-siann5."
        ],
        [
          "廟寺是逐擺活動的重頭戲，三隻大豬公，排佇廟埕，正對著神明位，逐隻攏有千外斤，布袋戲佮歌仔戲棚搭佇廟埕的兩爿；鑼鼓佮鼓吹聲，共原本的金仔礦源斷絕、大部份的居民攏已經出外討趁的山城，舞甲規暝鬧熱滾滾。",
          "Bio7-si7 si7 tak8 pai2 oah8-tang7 e5 tiong7-thau5-hi3, sann chiah toa7-ti-kong, pai5 ti7 bio7-tiann5, chiann3 tui3 tioh8 sin5-beng5-ui7, tak8 chiah long2 u7 chheng goa7 kin, pou3-te7-hi3 kap koa-a2-hi3-penn5 tah ti7 bio7-tiann5 e5 nng7 peng5; lo5-kou2 kap kou2-chhoe-siann, ka7 goan5-pun2 e5 kim-a2 khong3-goan5 tng7-choat8, toa7 pou7-hun7 e5 ku-bin5 long2 i2-keng chhut-goa7 tho2-than3 e5 soann-siann5, bu2 kah kui-me5 lau7-jiat8 kun2-kun2."
        ],
        [
          "講著請人客，逐个攏嘛輸人毋輸陣。佇幾年前，猶有留豬糟的就緊飼豬公，若無的，就想辦法共人訂豬公，出外的子弟嘛著愛轉來辦桌請人客。佇這工，逐家才發現故鄉原來遮爾迷人，親像佮五十年前頭擺做醮的時陣，仝款遐爾仔鬧熱。",
          "Kong2 tioh8 chhiann2-lang5-kheh, tak8-e5 long2 ma7 su lang5 m7 su tin7. Ti7 kui2 ni5 cheng5, iau2 u7 lau5 ti-cho5--e5 to7 kin2 chhi7 ti-kong, na7 bo5--e5, to7 siunn7 pan7-hoat ka7 lang5 teng7 ti-kong, chhut-goa7 e5 chu2-te7 ma7 tioh8-ai3 tng2lai5 pan7-toh chhiann2-lang5-kheh. ti7 chit kang, tak8-ke chiah hoat-hian7 kou3-hiong goan5-lai5 chiah-ni7 be5--lang5, chhin-chhiunn7 kap gou7-chap8 ni5 cheng5 thau5-pai2 cho3-chio3 e5 si5-chun7, kang7-khoan2 hiah-ni7-a2 lau7-jiat8."
        ],
        [
          "一百冬前，九份仔是無人行跤到的所在，自從金瓜石發現金礦了後。對各地湧入來欲開金礦的人，為著欲有一个遮風覕雨的所在，有真濟人，佇靠近金礦的九份仔起厝。彼當陣猶無鋼筋，逐家用青貓石做地基，閣再抹紅毛土，規个山頭佮山坪，攏會當看著真濟這款的厝。",
          "Chit8-pah tang cheng5, Kau2-hun7-a2 si7 bo5 lang5 kiann5-kha-kau3 e5 sou2-chai7, chu7-chiong5 Kim-koe-chioh8 hoat-hian7 kim-khong3 liau2-au7. Tui3 kok-te7 eng2--jip8-lai5 beh khai kim-khong3 e5 lang5, ui7 tioh8 beh u7 chit8 e5 jia hong bih hou7 e5 sou2-chai7, u7 chin che7 lang5, ti7 kho3-kin7 kim-khong3 e5 Kau2-hun7-a2 khi2-chhu3. Hit-tang-chun7 iau2 bo5 kng3-kin, tak8-ke iong7 chhenn-niau-chioh8 cho3 te7-ki, koh-chai3 boah ang5-bun5-thou5, kui-e5 soann-thau5 kap soann-phiann5, long2 e7-tang3 khoann3 tioh8 chin che7 chit khoan2 e5 chhu3."
        ],
        [
          "金礦業當興的時，kan-tann基山街就有五、六間酒家，阮外公外媽就佇這條街仔尾開冰店。細漢的時，捌聽阮外公講起伊少年的時陣，就對汐止去遐做生理。伊講捌有一个金礦仔囝，日時經過酒家的時陣，予查某笑講伊一箍烏趖趖，親像一隻烏毛豬；這个金礦仔囝予伊鄙相毋甘願；等暗時仔收工了後，就穿甲tshio-tshio，去戲弄彼个趁食查某。講嘛捌有一个金礦仔囝，一時貪著金仔好價錢，趁逐家攏歇睏的暗時，去金爐偷提金仔，對小路欲偷走，去予日本仔「大人」開銃拍死。",
          "Kim-khong3-giap8 tng heng e5 si5, kan-tann Ki-san-ke to7 u7 gou7, lak8 keng chiu2-ka, goan2 goa7-kong goa7-ma2 to7 ti7 chit tiau5 ke-a2-boe2 khui peng-tiam3. Se3-han3 e5 si5, bat thiann goan2 goa7-kong kong2 khi2 i siau3-lian5 e5 si5-chun7, to7 tui3Sip8-chi2 khi3 hia cho3 seng-li2. I kong2 bat u7 chit8 e5 kim-khong3-a2-kiann2, jit8--si5 keng-koe3 chiu2-ka e5 si5-chun7, hou7 cha-bou2 chhio3 kong2 i chit8 khou ou-so5-so5, chhin-chhiunn7 chit8 chiah ou-mou-ti; chit e5 kim-khong3-a2-kiann2 hou7 i phinn3-siunn3 m7 kam-goan7; tan2 am3-si5-a2 siu-kang liau2-au7, to7 chheng7 kah chhio-chhio, khi3 hi3-lang7 hit e5 than3-chiah8 cha-bou2. Kong2 ma7 bat u7 chit8 e5 kim-khong3-a2-kiann2, it-si5 tham tioh8 kim-a2 ho2 ke3-chinn5, than3 tak8-ke long2 hioh-khun3 e5 am3-si5, khi3 kim-lou5 thau theh8 kim-a2, tui3 sio2-lou7 beh thau-chau2, khi3 hou7 Jit8-pun2-a2 “tai7-jin5” khui chhing3 phah--si2."
        ],
        [
          "金礦經過三、四十年的開採，礦源漸漸斷絕去，金礦也定定落磐，雖然逐坑攏有倩傀儡戲來搬，嘛是無效果。到煞尾仔，有一寡地方士紳提議做醮，閣規定五十年後閣再做一擺。這就是十外年前做醮的由來。",
          "Kim-khong3 keng-koe3 sann, si3-chap8 ni5 e5 khai-chhai2, khong3-goan5 chiam7-chiam7 tng7-choat8--khi3, kim-khong3 ia7 tiann7-tiann7 lak-poann5, sui-jian5 tak8 khenn long2 u7 chhiann3 ka-le2-hi3 lai5 poann, ma7 si7 bo5 hau7-ko2. Kau3 soah-boe2-a2, u7 chit8-koa2 te7-hng su7-sin the5-gi7 cho3-chio3, koh kui-teng7 gou7-chap8 ni5 au7 koh-chai3 cho3 chit8 pai2. Che to7-si7 chap8 goa7 ni5 cheng5 cho3-chio3 e5 iu5-lai5."
        ],
        [
          "講也奇怪，自從十年前做醮以來，吸引一寡藝術家來遮徛起，有一片佇遮翕的電影也佇『威尼斯）的坎城影展得著獎，九份仔閣再開始有名起來，昇平戲院邊仔彼間「小上海酒家」嘛變做逐家「尋根」的好所在。",
          "Kong2 ia7 ki5-koai3, chu7-chiong5 chap8 ni5 cheng5 cho3-chio3 i2-lai5, khip-in2 chit8-koa2 ge7-sut8-ka lai5 chia khia7-khi2, u7 chit8 phinn3 ti7 chia hip e5 tian7-iann2 ia7 ti7 “Ui-ni5-su” e5 Kham2-siann5 Iann2-tian2 tit tioh8 chiong2, Kau2-hun7-a2 koh-chai3 khai-si2 u7-mia5--khi2-lai5, Seng-peng5 Hi3-inn7 pinn--a2 hit keng “Sio2-siong7-hai2 Chiu2-ka” ma7 pian3-cho3 tak8-ke “sun5-kin” e5 ho2 sou2-chai7."
        ]
      ],
      "篇名": "九份仔的興衰"
    },
    {
      "作者": "吳正任",
      "段": [
        [
          "MARITES，三十歲，伊的故鄉是佇菲律賓LA UNION的SAN FERNANDO，已經嫁翁生三个囡仔，大漢查某囝五歲，第二的三歲，上細漢的才出世五個月，in翁平常時靠做一寡仔散工趁錢，來維持生活，因為佇故鄉欲tshue7一項仔工課來做，足困難，kan-tann靠翁婿一工總趁無偌濟通度三頓，日子過得誠辛苦。仝庄裡一寡仔較少年的查某囡仔，一个一个攏出國去趁錢矣，厝邊也捌有年歲佮伊差不多的查某人招伊做伙去台灣做工課，嘛捌有頭路紹介所的人來庄裡集會所辦說明會，閣三番兩次來厝裡姑情。聽甲心肝頭ngiau-ngiau，袂堪得紹介所的人定定來厝裡行踏，暗時倒佇眠床，反規暝，就無法度落眠，佮翁婿參詳幾若擺，歹做決定，規个心肝亂紛紛；落尾才佇翁婿允准之下，四界共親情朋友借錢，tshue7保證，辦貸款，真無簡單才會當來到台灣，到今，佇台灣做工也成冬looh！",
          "MARITES, sann-chap8 hoe3, i e5 kou3-hiong si7 ti7 Hui-lut8-pin LA UNION e5 SAN FERNANDO, i2-keng ke3-ang senn sann e5 gin2-a2, toa7-han3 cha-bou2-kiann2 gou7 hoe3, te7-ji7--e5 sann hoe3, siong7 se3-han3--e5 chiah chhut-si3 gou7 ko3 goeh8, in ang peng5-siong5-si5 kho3 cho3 chit8-koa2-a2 soann3-kang than3-chinn5, lai5 ui5-chhi5 seng-oah8, in-ui7 ti7 kou3-hiong beh chhoe7 chit8 hang7-a2 khang-khoe3 lai5 cho3, chiok khun3-lan5, kan-tann kho3 ang-sai3 chit8 kang chong2 than3 bo5 joa7 che7 thang tou7 sann-tng3, jit8-chi2 koe3 tit chiann5 sin-khou2. Kang7 chng--nih chit8-koa2-a2 khah siau3-lian5 e5 cha-bou2 gin2-a2, chit8 e5 chit8 e5 long2 chhut-kok khi3 than3-chinn5--a, chhu3-pinn ia7 bat u7 ni5-hoe3 kap i chha-put-to e5 cha-bou2-lang5 chio i cho3-hoe2 khi3 Tai5-oan5 cho3 khang-khoe3, ma7 bat u7 thau5-lou7 siau7-kai3-sou2 e5 lang5 lai5 chng--nih chip8-hoe7-sou2 pan7 soat-beng5-hoe7, koh sam-hoan liong2-chhu3 lai5 chhu3--nih kou-chiann5. Thiann kah sim-koann-thau5 ngiau-ngiau, be7 kham-tit siau7-kai3-sou2 e5 lang5 tiann7-tiann7 lai5 chhu3--nih kiann5-tah8, am3-si5 to2 ti7 bin5-chhng5, peng2 kui-me5, to7 bo5 hoat-tou7 loh8-bin5, kap ang-sai3 chham-siong5 kui2-na7 pai2, phainn2 cho3 koat-teng7, kui-e5 sim-koann loan7-hun-hun; lou7-boe2 chiah ti7 ang-sai3 un2-chun2 chi ha7, si3-ke3 ka7 chhin-chiann5 peng5-iu2 chioh-chinn5, chhoe7 po2-cheng3, pan7 tai7-khoan2, chin bo5 kan2-tan chiah e7-tang3 lai5 kau3 Tai5-oan5, kau3-tann, ti7 Tai5-oan5 cho3-kang ia7 chiann5-tang--louh!"
        ],
        [
          "MARITES翻頭想起欲離開故鄉彼工的情景，大漢查某囝小可仔捌代誌，第二的，拄拄仔會曉家己食飯，賰細漢的猶閣咧飼奶。離開厝彼工是早起時。",
          "MARITES hoan-thau5 siunn7 khi2 beh li7-khui kou3-hiong hit kang e5 cheng5-keng2, toa7-han3 cha-bou2-kiann2 sio2-khoa2-a2 bat tai7-chi3, te7-ji7--e5, tu2-tu2-a2 e7-hiau2 ka-ti7 chiah8-png7, chhun se3-han3--e5 iau2 koh leh chhi7-leng. Li7-khui chhu3 hit kang si7 chai2-khi2-si5."
        ],
        [
          "「乖──阿母今仔日欲去附近的城鎮辦一寡仔代誌，順紲幫恁買恁愛食的物件，『巧克力』，摻糖含仔……下晡著會轉來，恁愛乖乖ooh！」",
          "“Koai ---- a-bu2 kin-a2-jit8 beh khi3 hu7-kin7 e5 siann5-tin3 pan7 chit8-koa2-a2 tai7-chi3, sin7-soa3 pang lin2 be2 lin2 ai3chiah8 e5 mih8-kiann7, 『巧克力』, chham thng5-kam5-a2...... e7-pou tioh8 e7 tng2--lai5, lin2 ai3 koai-koai--ouh!”"
        ],
        [
          "MARITES抱著拄才出世五個月的幼囝食奶，正手輕輕仔佇囝的尻脊骿貼咧貼咧，幼囝目珠瞌瞌，喙含奶頭，久久才suh一下，ka2-na2 睏甲眠眠眠，伊賭強忍著強欲流出目箍的目屎，內心親像針咧ui，反腹滾絞，目珠金金相著金囝的面，毋甘徙位，親像欲共金囝的目頭面路仔記予牢牢牢！",
          "MARITES pho7 tioh8 tu2-chiah chhut-si3 gou7 ko3 goeh8 e5 iu3-kiann2 chiah8-leng, chiann3-chhiu2 khin-khin-a2 ti7 kiann2 e5 kha-chiah-phiann tah--leh tah--leh, iu3-kiann2 bak8-chiu kheh-kheh, chhui3 kam5 leng-thau5, ku2-ku2 chiah suh--chit8-e7, ka2-na2 khun3 kah bin5-bin5-bin5, i tou2-kiong5 jim2 tioh8 kiong7-beh lau5 chhut bak8-khou e5 bak8-sai2, lai7-sim chhin-chhiunn7 chiam leh ui, peng2-pak kun2-ka2, bak8-chiu kim-kim siong3 tioh8 kim-kiann2 e5 bin7, m7-kam soa2-ui7, chhin-chhiunn7 beh ka7 kim-kiann2 e5 bak8-thau5 bin7-lou7-a2 ki3 hou7 tiau5-tiau5-tiau5!"
        ],
        [
          "細膩共囡仔囥佇搖笱，驚吵伊精神，款好行李，跤步沉重，坐早起的飛機往台灣，厝內的囡仔毋知阿母已經去到偌爾遠的所在，in猶閣佇厝裡，心內歡喜咧等候阿母連鞭就會買足濟好食的糖仔佮tshit迌物仔轉來，啥知影彼是一層偌仔爾苦楚的生離死別？",
          "Se3-ji7 ka7 gin2-a2 khng3 ti7 io5-ko5, kiann chha2 i cheng-sin5, khoan2 ho2 heng5-li2, kha-pou7 tim5-tang7, che7 chai2-khi2 e5 hui-ki ong2Tai5-oan5, chhu3-lai7 e5 gin2-a2 m7chai a-bu2 i2-keng khi3 kau3 joa7-ni7 hng7 e5 sou2-chai7, in iau2 koh ti7 chhu3--nih, sim-lai7 hoann-hi2 leh theng3-hau7 a-bu2 liam5-mi to7 e7 be2 chiok che7 ho2-chiah8 e5 thng5-a2 kap chhit-tho5 mih8-a2 tng2--lai5, siann2 chai-iann2 he si7 chit8 chan3 joa7-a2-ni7 khou2-chhou2 e5 seng-li5 si2-piat8?"
        ],
        [
          "若毋是為著遮的囡仔，為著這个家庭，有啥甘願放翁放囝？細囝逐工攏著愛飼奶，翁婿tshua7三个囡仔，擔頭嘛真沉重，好佳哉，嫁出去的小妹徛仝庄內，小妹暫時共上細漢的囡仔抱去照顧，欲成冬矣！日子一久了後，細漢囝已經i-i a-a咧學講話矣，毋閣煞tsong7仔共小妹當做是家己的老母，照這款範勢，有可能兩冬後，工課（合約）期滿，囡仔嘛袂認得家己的老母到底是啥？國際電話所費傷貴，毋甘敲，想厝的時陣，有當時寫一張仔批轉去，佳哉，翁婿三不五時仔，會寄來一寡仔厝內的人的相片，小可仔會當安慰、減輕內心想厝的痛苦。MARITES盡量用加班予家己做hoo7忝，除了會當加趁寡錢，緊還清厝裡的負債，做hoo7忝無閒工烏白想，其實kan-tann想厝嘛無路用，上要緊的就是欲按怎儉錢，通寄轉去厝，改善厝內的生活！",
          "Na7 m7si7 ui7 tioh8 chiah-e5 gin2-a2, ui7 tioh8 chit e5 ka-teng5, u7 siann2 kam-goan7 pang3 ang pang3 kiann2? Se3-kiann2 tak8 kang long2 tioh8-ai3 chhi7-leng, ang-sai3 chhoa7 sann e5 gin2-a2, tann3-thau5 ma7 chin tim5-tang7, ho2 ka-chai3, ke3--chhut-khi3 e5 sio2-moe7 khia7 kang7-chng lai7, sio2-moe7 chiam7-si5 ka7 siong7 se3-han3 e5 gin2-a2 pho7 khi3 chiau3-kou3, beh chiann5-tang--a! Jit8-chi2 chit8 ku2 liau2-au7, se3-han3-kiann2 i2-keng i-i a-a leh oh8 kong2-oe7--a, m7-koh soah chong7-a2 ka7 sio2-moe7 tong3-cho3 si7 ka-ti7 e5 lau7-bu2, chiau3 chit khoan2 pan7-se3, u7 kho2-leng5 nng7 tang au7, khang-khoe3 (hap8-iok) ki5-boan2, gin2-a2 ma7 be7 jin7-tit ka-ti7 e5 lau7-bu2 tau3-te2 si7 siang2? Kok-che3 tian7-oe7 sou2-hui3 siunn kui3, m7-kam kha3, siunn7 chhu3 e5 si5-chun7, u7 tang-si5 sia2 chit8 tiunn-a2 phoe tng2--khi3, ka-chai3, ang-sai3 sam-put-gou7-si5-a2, e7 kia3 lai5 chit8-koa2-a2 chhu3-lai7 e5 lang5 e5 siong3-phinn3, sio2-khoa2-a2 e7-tang3 an-ui3, kiam2-khin lai7-sim siunn7 chhu3 e5 thong3-khou2. MARITES chin7-liong7 iong7 ka-pan hou7 ka-ti7 cho3 hou7 thiam2, tu5-liau2 e7-tang3 ke than3 koa2 chinn5, kin2 hainn5 chheng chhu3--nih e5 hu7-che3, cho3 hou7 thiam2 bo5 eng5-kang ou-peh8 siunn7, ki5-sit8 kan-tann siunn7 chhu3 ma7 bo5 lou7-iong7, siong7 iau3-kin2--e5 to7 si7 beh an2-choann2 khiam7-chinn5, thang kia3 tng2khi3 chhu3, kai2-sian7 chhu3-lai7 e5 seng-oah8!"
        ]
      ],
      "篇名": "外勞的故事"
    },
    {
      "作者": "陳金順",
      "段": [
        [
          "佇陳進興導演彼齣「廿四點鐘」高潮的漚戲猶燒滾滾，烏金的選戰拍甲當熱的十一月廿三禮拜時，我佮伯勛仔相招參加「建國廣場」主辦的「苗栗大湖一日遊」；參加這擺的活動是因為長久以來罕咧出外行踏、走跳，會當去風景秀麗，看會著青山白雲飄、綠水四界流的野外，suh一喙新鮮的空氣，真正是神清氣爽，樂暢無地講。",
          "Ti7 Tan5 Chin3-heng to7-ian2 hit chhut “ji7-si3 tiam2-cheng” ko-tiau e5 au3-hi3 iau2 sio-kun2-kun2, ou-kim e5 soan2-chian3 phah kah tng jiat8e5 chap8-it goeh8ji7-sann le2-pai3-si5, goa2 kap Pek-hun-a2 sio chio chham-ka “Kian3-kok Kong2-tiunn5” chu2-pan7 e5 “Biau5-lek8 Toa7-ou5 it-jit8-iu5”; chham-ka chit pai2 e5 oah8-tang7 si7 in-ui7 tng5-ku2 i2-lai5 han2 leh chhut-goa7 kiann5-tah8, chau2-thiau3, e7-tang3 khi3 hong-keng2 siu3-le7, khoann3 e7 tioh8 chheng-san peh8-hun5 phiau, lek8-sui2 si3-ke3 lau5 e5 ia2-goa7, suh chit8 chhui3 sin-sian e5 khong-khi3, chin-chiann3 si7 sin5 chheng khi3 song2, lok8-thiong3 bo5 te3 kong2."
        ],
        [
          "聽電台的廣告，我知影彼工的行程大約是按呢：早起七點集合，七點半出發，十點到馬拉邦山欣賞楓仔葉，十二點半食中晝，下晡去大湖挽『草莓』，欲暗仔去泰安洗溫泉，閣有點心菜包通好食，連遊覽車錢算在內，才九百箍nia5，有食閣有掠，有影俗！",
          "Thiann tian7-tai5 e5 kong2-ko3, goa2 chai-iann2 hit kang e5 heng5-teng5 tai7-iok si7 an2-ne: chai2-khi2 chhit tiam2 chip8-hap8, chhit tiam2poann3 chhut-hoat, chap8 tiam2 kau3 Ma2-la-pang-soann him-siong2 png-a2-hioh8, chap8-ji7 tiam2poann3 chiah8 tiong-tau3, e7-pou khi3 Toa7-ou5 ban2『草莓』, beh-am3-a2 khi3 Thai3-an se2 un-choann5, koh u7 tiam2-sim chhai3-pau thang ho2 chiah8, lian5 iu5-lam2-chhia chinn5 sng3 chai7 lai7, chiah kau2-pah khou nia5, u7 chiah8 koh u7 liah8, u7-iann2 siok8!"
        ],
        [
          "彼工透早，我佮伯勛仔誠早就起床，六點半較加ui3 枋橋大觀路的後街仔出發，伯勛仔騎伊彼台oo-too2-bai2 (機車），我坐後壁，透早空氣淡薄仔清新，阮向「建國廣場」出發；禮拜早仔，減采逐家猶咧睏，少人出來街仔路行踏，規路攏無窒車，阮真緊就來到和平東路佮新生南路的十字路口，「建國廣場」樓跤，時間是早起七點捅。",
          "Hit kang thau3-cha2, goa2 kap Pek-hun-a2 chiann5 cha2 to7 khi2-chhng5, lak8 tiam2poann3 khah ke ui3 Pang-kio5 Toa7-koan-lou7 e5 au7-ke-a2 chhut-hoat, Pek-hun-a2 khia5 i hit tai5 ou-tou2-bai2 (ki-chhia), goa2 che7 au7-piah, thau3-cha2 khong-khi3 tam7-poh8-a2 chheng-sin, goan2 hiong3 “Kian3-kok Kong2-tiunn5” chhut-hoat; le2-pai3 chai2-a2, kiam2-chhai2 tak8-ke iau2 leh khun3, chio2 lang5 chhutlai5 ke-a2-lou7 kiann5-tah8, kui lou7 long2 bo5 that-chhia, goan2 chin kin2 to7 lai5-kau3 Ho5-peng5-tang-lou7 kap Sin-seng-lam5-lou7 e5 sip8-ji7-lou7-khau2, “Kian3-kok Kong2-tiunn5” lau5-kha, si5-kan si7 chai2-khi2chhit tiam2 thong2."
        ],
        [
          "到位了後，看著三、四台遊覽車早就峙咧路邊歇喘，參加活動e5查poo查某、大大細細來袂少人，比我本底想的加好誠濟，我原本掠做欲倚七點半逐家才會沓沓仔到位，無想著遮的阿伯、阿姆，囡仔兄、囡仔姊遮爾準時，這定著是「建國廣場」平常時辦活動，參加遊行、抗爭所粒積的精神力量；台灣人若逐擺佮人相約，抑是參加活動，攏準時赴約，毋知欲偌好咧！",
          "Kau3-ui7 liau2-au7, khoann3 tioh8 sann, si3 tai5 iu5-lam2-chhia cha2 to7 chhai7 leh lou7-pinn hioh-chhoan2, chham-kaoah8-tang7 e5 cha-pou cha-bou2, toa7-toa7 se3-se3 lai5 be7-chio2 lang5, pi2 goa2 pun2-te2 siunn7--e5 ke ho2 chiann5 che7, goa2 goan5-pun2liah8-cho3 beh oa2 chhit tiam2poann3 tak8-ke chiah e7 tauh8-tauh8-a2 kau3-ui7, bo5 siunn7 tioh8 chiah-e5 a-peh, a-m2, gin2-a2-hiann, gin2-a2-che2 chiah-ni7 chun2-si5, che tiann7-tioh8 si7 “Kian3-kok Kong2-tiunn5” peng5-siong5-si5 pan7 oah8-tang7, chham-ka iu5-heng5, khong3-cheng sou2 liap8-chek e5 cheng-sin5 lek8-liong7; Tai5-oan5-lang5 na7 tak8 pai2 kap lang5 sio-iok, iahsi7 chham-ka oah8-tang7, long2 chun2-si5 hu3-iok, m7chai beh joa7 ho2--leh!"
        ],
        [
          "罕得參加「建國廣場」的活動，雖罔看著幾个仔熟似面，毋閣我的個性閉su3，實在tshue7無人通相借問，當咧感覺無聊，拄好看著傅律師揹一枝放送頭，佇遐廣播一寡注意事項；我共伯勛仔講來看坐佗一車，凊采行到一台遊覽車的腹肚邊，tshue7頂懸的名單，tshue7無五秒鐘就看著阮兩人的名排佇上尾溜，誠拄好！阮無隨上車，佇外口開講、納涼，講一睏仔，想欲上車，peh起去車頂一看，坐滿滿，kan-tann頂層頂頭到正爿兩个空位，已經無加位通選；等工作人員代誌發落好勢，車駛起行，已經八點外矣。",
          "Han2-tit chham-ka “Kian3-kok Kong2-tiunn5” e5 oah8-tang7, sui-bong2 khoann3 tioh8 kui2-e5-a2 sek8-sai7-bin7, m7-koh goa2 e5 ko3-seng3 pi3-su3, sit8-chai7 chhoe7 bo5 lang5 thang sio-chioh-mng7, tng leh kam2-kak bo5-liau5, tu2-ho2 khoann3 tioh8 Pou3 lut8-su phainn7 chit8 ki hong3-sang3-thau5, ti7 hia kong2-po3 chit8-koa2 chu3-i3 su7-hang7; goa2 ka7 Pek-hun-a2 kong2 lai5 khoann3 che7 toh chit8 chhia, chhin3-chhai2 kiann5 kau3 chit8 tai5 iu5-lam2-chhia e5 pak-tou2 pinn, chhoe7 teng2-koan5 e5 mia5-toann, chhoe7 bo5 gou7 bio2-cheng to7 khoann3 tioh8 goan2 nng7 lang5 e5 mia5 pai5 ti7 siong7 boe2-liu, chiann5 tu2-ho2! Goan2 bo5 sui5 chiunn7-chhia, ti7 goa7-khau2 khai-kang2, na3-liang5, kong2 chit8-khun3-a2, siunn7 beh chiunn7-chhia, peh khi2khi3 chhia teng2 chit8 khoann3, che7 moa2-moa2, kan-tann teng2-chan3 teng2-thau5 kau3 chiann3-peng5 nng7 e5 khang3-ui7, i2-keng bo5 ke ui7 thang soan2; tan2 kang-chok jin5-oan5 tai7-chi3 hoat8-loh8 ho2-se3, chhia sai2 khi2-kiann5, i2-keng peh tiam2 goa7--a."
        ],
        [
          "車駛上高速公路，運將大哥han-too2-luh捍了不只仔好勢，平穩向目的地起行，阮坐佇頂層頭到仔，視野上好，彼工天色清朗，沿路的山色景緻看現現，車頂有設卡拉OK，沿路歌聲無停，時間咧過真緊，目一nih落苗栗交流道，時間大約十點捅。",
          "Chhiasai2 chiunn7 ko-sok kong-lou7, un3-chiang3 toa7-ko han-tou2-luh hoann7 liau2 put-chi2-a2 ho2-se3, peng5-un2 hiong3 bok8-tek-te7 khi2-kiann5, goan2 che7 ti7 teng2-chan3 thau5-kau3-a2, si7-ia2 siong7 ho2, hit kang thinn-sek chheng-long2, ian5-lou7 e5 soann-sek keng2-ti3 khoann3 hian7-hian7, chhia-teng2 u7 siat kha2-la OK, ian5-lou7 koa-siann bo5 theng5, si5-kan leh koe3 chin kin2, bak8-chit8-nih loh8 biau5-lek8 kau-liu5-to7, si5-kan tai7-iok chap8 tiam2 thong2."
        ]
      ],
      "篇名": "馬拉邦的楓仔葉"
    },
    {
      "作者": "溫振華",
      "段": [
        [
          "了解家己的歷史，是一个社會創造力的重要根據。我希望以後有機會，會當陸續來介紹台灣的過去。予咱對台灣的歷史，有一个較完整的認識。",
          "Liau2-kai2 ka-ti7 e5 lek8-su2, si7 chit8 e5 sia7-hoe7 chhong3-cho7-lat8 e5 tiong7-iau3 kin-ku3. Goa2 hi-bang7 i2-au7 u7 ki-hoe7, e7-tang3 liok8-siok8 lai5 kai3-siau7 Tai5-oan5 e5 koe3-khi3. Hou7 lan2 tui3 Tai5-oan5 e5 lek8-su2, u7 chit8 e5 khah oan5-cheng2 e5 jin7-sek."
        ],
        [
          "最近，台灣的原住民，希望政府稱呼in「原住民」，袂叫in「山胞」。原住民的正名運動，反映出in對社會的關心，也是一款族群自信心的表現。人若準有自覺、自信，文化的創造才會有發展。",
          "Choe3-kin7, Tai5-oan5 e5 goan5-chu7-bin5, hi-bang7 cheng3-hu2chheng-hou in “goan5-chu7-bin5”, be7 kio3 in “soann-pau”. Goan5-chu7-bin5 e5 chiann3-mia5 un7-tong7, hoan2-eng3 chhut in tui3 sia7-hoe7 e5 koan-sim, ia7 si7 chit8 khoan2 chok8-kun5 chu7-sin3-sim e5 piau2-hian7. Lang5 na7-chun2 u7 chu7-kak, chu7-sin3, bun5-hoa3 e5 chhong3-cho7 chiah e7 u7 hoat-tian2."
        ],
        [
          "台灣的住民，上早通對差不多三萬外年前的「左鎮人」來講起。「左鎮人」這个名稱是用台南縣左鎮發現幾仔塊人骨化石來號的。因為，無看著in所留落來的遺物，所以咱對in的生活情形無法度了解。大概佇一萬五千年後，台東縣長濱鄉有發現台灣上kai3早的文化遺址，一般人稱做「長濱文化」。這个文化的人，主要是使用礫石做器具。In袂曉飼精牲，也袂曉作穡，這是咱台灣「舊石器時代」的文化。後來台灣的文化佮「長濱文化」的中間tshue7袂出有關連，也就是講舊石器時代的文化，佮後來台灣原住民的祖先可能是無關係。",
          "Tai5-oan5e5 chu7-bin5, siong7 cha2 thang tui3 chha-put-to sann-ban7 goa7 ni5 cheng5 e5 “Cho2-tin3-lang5” lai5 kong2 khi2. “Cho2-tin3-lang5” chit e5 mia5-chheng si7 iong7 Tai5-lam5-koan7 Cho2-tin3 hoat-hian7 kui2-a2 te3 lang5-kut hoa3-chioh8 lai5 ho7--e5. In-ui7, bo5 khoann3 tioh8 in sou2 lau5--loh8-lai5 e5 ui5-but8, sou2-i2 lan2 tui3 in e5 seng-oah8 cheng5-heng5 bo5 hoat-tou7 liau2-kai2. Tai7-khai3 ti7 chit8-ban7 gou7-chheng ni5 au7, Tai5-tang-koan7 Tiong5-pin-hiong u7 hoat-hian7 Tai5-oan5 siong7 kai3 cha2 e5 bun5-hoa3 ui5-chi2, it-poann lang5 chheng-cho3 “Tiong5-pin bun5-hoa3”. Chit e5 bun5-hoa3 e5 lang5, chu2-iau3 si7 su2-iong7 lek8-chioh8 cho3 khi3-ku7. In be7-hiau2 chhi7 cheng-senn, ia7 be7-hiau2 choh-sit, che si7 lan2 Tai5-oan5 “ku7 chioh8-khi3 si5-tai7” e5 bun5-hoa3. Au7-lai5 Tai5-oan5 e5 bun5-hoa3 kap “Tiong5-pin bun5-hoa3” e5 tiong-kan chhoe7 be7 chhut u7 koan-lian5, ia7 to7 si7 kong2 ku7 chioh8-khi3 si5-tai7 e5 bun5-hoa3, kap au7-lai5 Tai5-oan5 goan5-chu7-bin5 e5 chou2-sian kho2-leng5 si7 bo5 koan-he7."
        ],
        [
          "原住民的祖先，應該是佮台灣新石器文化有關係。差不多佇六、七千年前，台灣開始有新石器文化。這款文化上有名的代表，就是佇台北縣八里鄉觀音山腰發現的大坌坑文化，彼个時代的人，已經會曉種芋仔、果子、菜蔬。這種遺址，是亞洲農業的起源地之一。除了種作，in也會曉用黏thoo5做粗瓷。種作佮粗瓷是新石器時代兩項上重要的特徵，代表人類的創造力，人無閣完全被動倚靠自然來生活。",
          "Goan5-chu7-bin5 e5 chou2-sian, eng-kai si7 kap Tai5-oan5 sin chioh8-khi3bun5-hoa3 u7 koan-he7. Chha-put-to ti7 lak8, chhit-chheng ni5 cheng5, Tai5-oan5 khai-si2 u7 sin chioh8-khi3 bun5-hoa3. Chit khoan2 bun5-hoa3 siong7 u7-mia5 e5 tai7-piau2, to7 si7 ti7 Tai5-pak-koan7 Pat-li2-hiong koan-im-soann-io hoat-hian7 e5 Toa7-hun-khenn bun5-hoa3, hit e5 si5-tai7 e5 lang5, i2-keng e7-hiau2 cheng3 ou5-a2, koe2-chi2, chhai3-se. Chit chiong2 ui5-chi2, si7 A-chiu long5-giap8 e5 khi2-goan5-te7 chi chit8. Tu5-liau2 cheng3-choh, in ia7 e7-hiau2 iong7 liam5-thou5 cho3 chhou-hui5. Cheng3-choh kap chhou-hui5 si7 sin chioh8-khi3 si5-tai7 nng7 hang7 siong7 tiong7-iau3 e5 tek8-cheng, tai7-piau2 jin5-lui7 e5 chhong3-cho7-lat8, lang5 bo5 koh oan5-choan5 pi7-tong7 oa2-kho3 chu7-jian5 lai5 seng-oah8."
        ],
        [
          "大坌坑遺址，總共有五層文化層，對六、七千年前一直延續到漢人來台灣，是一个非常珍貴的國寶級的文化遺址，通過這个遺址咱會當了解六、七千年來的歷史。不過，佇政府無重視台灣歷史的文化資源，以及人民的無知，將這个所在當做墓仔埔，大坌坑遺址已經差不多完全受拍歹了去，這是台灣文化的一个根，咱敢通目睭金金徛咧看？",
          "Toa7-hun-khenn ui5-chi2, chong2 kiong7 u7 gou7 chan3 bun5-hoa3-chan5, tui3 lak8, chhit-chheng ni5 cheng5 it-tit8 ian5-siok8 kau3 Han3-jin5 lai5 Tai5-oan5, si7 chit8 e5 hui-siong5 tin-kui3 e5 kok-po2 kip e5 bun5-hoa3 ui5-chi2, thong-koe3 chit e5 ui5-chi2 lan2 e7-tang3 liau2-kai2 lak8, chhit-chheng ni5 lai5 e5 lek8-su2. Put-ko3, ti7 cheng3-hu2 bo5 tiong7-si7 Tai5-oan5 lek8-su2 e5 bun5-hoa3 chu-goan5, i2-kip8 jin5-bin5 e5 bu5-ti, chiong chit e5 sou2-chai7 tong3-cho3 bong7-a2-pou, Toa7-hun-khenn ui5-chi2 i2-keng chha-put-to oan5-choan5 siu7phah phainn2 liau2 khi3, che si7 Tai5-oan5 bun5-hoa3 e5 chit8 e5 kin, lan2 kam2 thang bak8-chiu kim-kim khia7 leh khoann3?"
        ],
        [
          "台灣的原住民，除了目前的九族以外，猶有已經咧欲喪失文化特徵的平埔族。In來台灣的年代，上kai3早的，可能是六、七千年前的大坌坑文化的主人。以後，有佇無仝的時代，無仝的方向的人，陸續移民來台灣，構成台灣原住民的族群社會。不過，in的語言雖然有差異，總是攏會使歸佇南島語系內面。",
          "Tai5-oan5 e5 goan5-chu7-bin5, tu5-liau2 bok8-chian5 e5 kau2 chok8 i2-goa7, iau2 u7 i2-keng teh-beh song3-sit bun5-hoa3 tek8-cheng e5 penn5-pou-chok8. In lai5 Tai5-oan5 e5 ni5-tai7, siong7 kai3 cha2--e5, kho2-leng5 si7 lak8, chhit-chheng ni5 cheng5 e5 Toa7-hun-khenn bun5-hoa3 e5 chu2-lang5. I2-au7, u7 ti7 bo5-kang5 e5 si5-tai7, bo5-kang5 e5 hong-hiong3 e5 lang5, liok8-siok8 i5-bin5 lai5 Tai5-oan5, kou3-seng5 Tai5-oan5 goan5-chu7-bin5 e5 chok8-kun5 sia7-hoe7. Put-ko3, in e5 gi2-gian5 sui-jian5 u7 chha-inn7, chong2--si7 long2 e7-sai2 kui ti7 lam5-to2 gi2-he7 lai7-bin7."
        ],
        [
          "族群對佗位來？佇學術上，雖然引起關注。不過，對一个國家社會來講，欲按怎了解、欣賞各族群的文化，來豐富台灣文化的內容，可能閣較重要，也閣較是值得咱來思考的問題。",
          "Chok8-kun5 tui3 toh-ui7 lai5? Ti7 hak8-sut8 siong7, sui-jian5 in2-khi2 koan-chu3. Put-ko3, tui3 chit8 e5 kok-ka sia7-hoe7 lai5 kong2, beh an2-choann2 liau2-kai2, him-siong2 kok chok8-kun5 e5 bun5-hoa3, lai5 hong-hu3 Tai5-oan5 bun5-hoa3 e5 loe7-iong5, kho2-leng5 koh-khah tiong7-iau3, ia7 koh-khah si7 tat8-tit lan2 lai5 su-kho2 e5 bun7-te5."
        ]
      ],
      "篇名": "大坌坑文化佮原住民"
    },
    {
      "作者": "康培德",
      "段": [
        [
          "歐洲人對台灣的了解，上早的是葡萄牙人的「美麗島」，這个稱呼就是對「llha Formosa」翻譯的，也會當算做是葡萄牙人對這塊位佇亞熱帶的海島第一个印象。綴後來的荷蘭人，前後佇今仔日安平佮台南起造Fort Zeelandia佮Fort Provintia，一直到鄭成功的軍隊將荷蘭人趕走的時陣，佮荷蘭人有關係的地名就變成「紅毛」字頭，親像「紅毛城」、「紅毛港」抑是「紅毛寮」，算是漢人用in對荷蘭人印象來號地名。",
          "Au-chiu-lang5 tui3 Tai5-oan5 e5 liau2-kai2, siong7 cha2--e5 si7 Phu5-tho5-ga5-lang5 e5 “bi2-le7-to2”, chite5 chheng-hou to7 si7 ui3 “llha Formosa” hoan-ek8--e5, ia7 e7-tang3 sng3 cho3 si7 Phu5-tho5-ga5-lang5 tui3 chit te3 ui7 ti7 a-jiat8-tai7 e5 hai2-to2 te7-it e5 in3-siong2. Toe3 au7-lai5 e5 Ho5-lan5-lang5, chian5-au7 ti7 kin-a2-jit8 An-peng5 kap Tai5-lam5 khi2-cho7 Fort Zeelandia kap Fort Provintia, it-tit8 kau3 Tenn7 Seng5-kong e5 kun-tui7 chiong Ho5-lan5-lang5 koann2-chau2 e5 si5-chun7, kap Ho5-lan5-lang5 u7 koan-he7 e5 te7-mia5 to7 pinn3-chiann5 “ang5-mou” ji7-thau5, chhin-chhiunn7 “ang5-mou-siann5”, “ang5-mou-kang2” iahsi7 “ang5-mou-liau5”, sng3 si7 Han3-jin5 iong7 in tui3 Ho5-lan5-lang5 in3-siong2 lai5 ho7 te7-mia5."
        ],
        [
          "西班牙人佇in控制北台灣的十七年中間（A.D.一六二六～一六四二），也有留落來一寡摻有西班牙羅馬天主教色彩的地名，親像Santissima Trinidad（今仔日的基隆）抑是Castille(今仔日的淡水），雖然到今遮的地名已經無咧使用。留佇基隆的Fort San Salvador，抑是佇淡水的，若毋是kan-tann賰一个遺跡，就是予漢人改名做紅毛城。但是佇台灣東北部的Santiago煞變做「三貂角」保存落來。嚴格講起來，歐洲人佇台灣的地名現在大部分已經消失，親像葡萄牙人留佇今仔日花蓮附近的Rio Quero（黃金河），抑是荷蘭人留佇現在宜蘭附近的Bay Van St. Laurens，早就hoo7人袂記得矣，但是到太平洋戰爭的時猶閣佇歐美的地圖文獻內底普遍咧使用，比較較有代表性的，kan-tann tshun Pescadores（漁人島，今仔日的澎湖），佮為著記念傳教師來號名的Lake Candidius（今仔日的日月潭），抑是Mt. Morrison（今仔日的玉山）。",
          "Se-pan-ga5-lang5 ti7 in khong3-che3 pak Tai5-oan5 e5 chap8-chhit ni5 tiong-kan (A.D. it-liok8-ji7-liok8~it-liok8-su3-ji7), ia7 u7 lau5 loh8lai5 chit8-koa2 chham u7 Se-pan-ga5 Lo5-ma2 Thian-chu2-kau3 sek-chhai2 e5 te7-mia5, chhin-chhiunn7 Santissima Trinidad (kin-a2-jit8 e5 Ke-lang5) iahsi7 Castille (kin-a2-jit8 e5 Tam7-chui2), sui-jian5 kau3-tann chiah-e5 te7-mia5 i2-keng bo5 leh su2-iong7. lau5 ti7 Ke-lang5 e5 Fort San Salvador, iahsi7 ti7 Tam7-chui2--e5, na7 m7si7 kan-tann chhun chit8 e5 ui5-jiah, to7 si7 hou7 Han3-jin5 kai2-mia5 cho3 ang5-mou-siann5. Tan7-si7 ti7 Tai5-oan5 tang-pak-pou7 e5 Santiagosoah pinn3-cho3 “Sam-tiau-kak” po2-chun5--loh8-lai5. Giam5-keh kong2--khi2-lai5, Au-chiu-lang5 ti7 Tai5-oan5 e5 te7-mia5 hian7-chai7 toa7 pou7-hun7 i2-keng siau-sit, chhin-chhiunn7 Phu5-tho5-ga5-lang5 lau5 ti7 kin-a2-jit8 Hoa-lian5 hu7-kin7 e5 Rio Quero (ng5-kim-ho5), iahsi7 Ho5-lan5-lang5 lau5 ti7 hian7-chai7 Gi5-lan5 hu7-kin7 e5 Bay Van St. Laurens, cha2 to7 hou7 lang5 be7-ki3--tit a, tan7-si7 kau3 Thai3-peng5-iunn5 chian3-cheng e5 si5 iau2 koh ti7 Au Bi2 e5 te7-tou5 bun5-hian3 lai7-te2 phou2-phian3 leh su2-iong7, pi2-kau3 khah u7 tai7-piau2-seng3--e5, kan-tann chhun Pescadores (hi5-jin5-to2, kin-a2-jit8 e5 Phenn5-ou5), kap ui7 tioh8 ki3-liam7 thoan5-kau3-su lai5 ho7-mia5 e5 Lake Candidius (kin-a2-jit8 e5 Jit8-goat8-tham5), iahsi7 Mt. Morrison (kin-a2-jit8 e5 Giok8-san)."
        ],
        [
          "雖然歐洲人號的地名佇現在攏已經罕咧用矣，但是佇今仔日的台灣，佮歐洲人有關係的地名猶閣存在，嘛猶閣咧通用。親像「甲」這字，原本是荷蘭人咧測量土地大細所用的單位，原字是「akker」，漢人將伊譯做「甲」，就是到今仔日佇台灣也普遍使用的丈量單位。也因為按呢，「甲」嘛煞變成佇荷蘭人統治台灣的時陣一个普遍的地名，親像今仔日的台南佇彼當時是荷蘭人的勢力範圍，所以佇現在的台南附近，咱會當看著「一甲」、「三甲」、「五甲」、「六甲」、「七甲」、「八甲」，抑是「前甲」、「後甲」種種佮「甲」有關的地名。但是若是講著佇台灣上有名的「甲」，「大甲」（台中縣），伊是對tua3 彼附近的原住民Taokas這族音譯過來的，並毋是對荷蘭人的「甲」來的，顛倒是大甲附近的地名，親像「五甲」、「十二甲」，才是測量單位的「甲」所延伸出來的地名。",
          "Sui-jian5 Au-chiu-lang5 ho7 e5 te7-mia5 ti7 hian7-chai7 long2 i2-keng han2 leh iong7--a, tan7-si7 ti7 kin-a2-jit8 e5 Tai5-oan5, kap Au-chiu-lang5 u7 koan-he7 e5 te7-mia5 iau2 koh chun5-chai7, ma7 iau2 koh leh thong-iong7. Chhin-chhiunn7 “kah” chit ji7, goan5-pun2 si7 Ho5-lan5 lang5 leh chhek-liong5 thou2-te7 toa7-se3 sou2 iong7 e5 tan-ui7, goan5-ji7 si7 “akker”, Han3-jin5 chiong i ek8 cho3 “kah”, to7 si7 kau3 kin-a2-jit8 ti7 Tai5-oan5 ia7 phou2-phian3 su2-iong7 e5 tiong3-liong5 tan-ui7. Ia7 in-ui7 an2-ne, “kah” ma7 soah pinn3-chiann5 ti7 Ho5-lan5-lang5 thong2-ti7 Tai5-oan5 e5 si5-chun7 chit8 e5 phou2-phian3 e5 te7-mia5, chhin-chhiunn7 kin-a2-jit8 e5 Tai5-lam5 ti7 hit-tong-si5 si7 Ho5-lan5-lang5 e5 se3-lek8 hoan7-ui5, sou2-i2 ti7 hian7-chai7 e5 Tai5-lam5 hu7-kin7, lan2 e7-tang3 khoann3 tioh8 “Chit8-kah”, “Sann-kah”, “Gou7-kah”, “Lak8-kah”, “Chhit-kah”, “Peh-kah”, iahsi7 “Chian5-kah”, “Au7-kah” chiong2-chiong2 kap “kah” iu2-koan e5 te7-mia5. Tan7-si7 na7 si7 kong2 tioh8 ti7 Tai5-oan5 siong7 u7-mia5 e5 “kah”, “Tai7-kah” (Tai5-tiong-koan7), i si7 ui3 toa3 hia hu7-kin7 e5 goan5-chu7-bin5 Taokas chit chok8 im-ek8--koe3-lai5 e5, peng7 m7si7 ui3 Ho5-lan5-lang5 e5 “kah” lai5--e5, tian-to3 si7 Tai7-kah hu7-kin7 e5 te7-mia5, chhin-chhiunn7 “Gou7-kah”, “Chap8-ji7-kah”, chiah si7 chhek-liong5 tan-ui7 e5 “kah” sou2 ian5-sin--chhut-lai5 e5 te7-mia5."
        ],
        [
          "除了「甲」以外，佇的荷蘭人測量單位內面，五甲等於一張犁份，所以嘛有袂少地名是用「犁」做字身，才閣加上一个數詞。另外一个例著是「王田」，因為佇彼陣台灣的土地是屬佇「荷蘭東印度公司」（Vereenigde Oust-Indische Compagnie)所有，算是荷蘭王的財產，所以叫做「王田」，以後才漸漸變做一个地名。",
          "Tu5-liau2 “kah” i2-goa7, ti7 e5 Ho5-lan5-lang5 chhek-liong5 tan-ui7 lai7-bin7, gou7 kah teng2-i5 chit8 tiunn le5 hun7, sou2-i2 ma7 u7 be7-chio2 te7-mia5 si7 iong7 “le5” cho3 ji7-sin, chiah koh ka-siong7 chit8 e5 sou3-su5. Leng7-goa7 chit8 e5 le7 tioh8 si7 “Ong5-chhan5”, in-ui7 ti7 hit-chun7 Tai5-oan5 e5 thou2-te7 si7 siok8-ti7 “Ho5-lan5 Tang-in3-tou7 kong-si” (Vereenigde Oust-Indische Compagnie) sou2-iu2, sng3 si7 Ho5-lan5-ong5 e5 chai5-san2, sou2-i2 kio3-cho3 “ong5-chhan5”, i2-au7 chiah chiam7-chiam7 pinn3-cho3 chit8 e5 te7-mia5."
        ],
        [
          "等到日本人來的時陣，日本味的地名就出現佇台灣，沿用到今，親像西門町內面的「町」這字。戰後大部分的日本地名攏已經廢止無咧用矣，但是嘛是有一寡地名是提in原來日文意思，翻成漢字了後沿用落來，親像Matsuyama就變成今仔日的「松山」。另外嘛有一寡地名是按原音直接配上漢字，親像「天母」原來是Tenbo。",
          "Tan2 kau3 Jit8-pun2-lang5 lai5 e5 si5-chun7, Jit8-pun2-bi7 e5 te7-mia5 to7 chhut-hian7 ti7 Tai5-oan5, ian5-iong7 kau3-tann, chhin-chhiunn7 Se-mng5-teng lai7-bin7 e5 “teng” chit ji7. Chian3-au7 toa7 pou7-hun7 e5 Jit8-pun2 te7-mia5 long2 i2-keng hui3-chi2 bo5 leh iong7--a, tan7-si7 ma7 si7 u7 chit8-koa2 te7-mia5 si7 theh8 in goan5-lai5 Jit8-bun5 i3-su3, hoan-seng5 Han3-ji7 liau2-au7 ian5-iong7--loh8-lai5, chhin-chhiunn7 Matsuyama to7 pinn3-chiann5 kin-a2-jit8 e5 “Siong5-san”. Leng7-goa7 ma7 u7 chit8-koa2 te7-mia5 si7 an3 goan5-im tit8-chiap phoe3 siong7 Han3-ji7, chhin-chhiunn7 “Thian-bu2” goan5-lai5 si7 Tenbo."
        ]
      ],
      "篇名": "對文化變遷看台灣地名之二：殖民篇"
    },
    {
      "作者": "劉克全",
      "段": [
        [
          "九二一大地動隔三、四日，我載一卡車的物件佮疼心，對台南來到斗六，盤過草屯到埔里。看著美麗島的田園裂做一條一條的深溝，大橋破破爛爛倒佇溪水的身邊，已經無聲閣無氣矣。",
          "Kiu2-ji7-it toa7-te7-tang7 keh sann, si3 jit8, goa2 chai3 chit8 kha3-chhia e5 mih8-kiann7 kap thiann3-sim, tui3 Tai5-lam5 lai5 kau3 Tau2-lak8, poann5koe3 Chhau2-tun5 kau3 Pou-li2. Khoann3 tioh8bi2-le7-to2 e5 chhan5-hng5 lih8cho3 chit8 tiau5 chit8 tiau5 e5 chhim-kau, toa7-kio5 phoa3-phoa3 noa7-noa7 to2 ti7 khe-chui2 e5 sin-pinn, i2-keng bo5 siann koh bo5 khui3--a."
        ],
        [
          "中二高猶未通車，我駛車過庄跤的小路，看著竹山的秀傳病院佮埔里的基督教病院，規身軀攏重傷，歪歪裂裂，自身難保，佇九二一的透早，這欲按怎醫治流血、流離失所的百姓？集集的鐵枝路，本來是直直透到水里車埕，按怎倒佇濁水溪邊，彎彎曲曲，斷做一節閣一節，予大石硩甲扁扁扁？青翠的九十九峰，按怎一暝就變成親像九十九歲的老阿公，光光禿禿，欲死欲死？我面色青損損，peh過一層一層的山坪，tshue7著牛睏山的叔公，好佳哉伊無睏去。來，叔公緊徛起來！我牽你的手轉來去台南歇睏，予你暫時安歇佇恬靜的南部，看蓮花開佇埤仔邊，看圳仔水恬恬仔流佇龍眼樹跤，醫治你規身軀的創傷。",
          "Tiong-ji7-ko iau2-boe7 thong-chhia, goa2 sai2-chhia koe3 chng-kha e5 sio2-lou7, khoann3 tioh8 Tek-san e5 Siu3-thoan5 penn7-inn7 kap Pou-li2 e5 Ki-tok-kau3 penn7-inn7, kui sin-khu long2 tang7-siong, oai-oai lih8-lih8, chu7-sin lan5-po2, ti7 kiu2-ji7-it e5 thau3-cha2, che beh an2-choann2 i-ti7 lau5-hoeh, liu5-li7-sit-sou2 e5 peh-senn3? Chip8-chip8 e5 thih-ki-lou7, pun2-lai5 si7 tit8-tit8 thau3 kau3 Chui2-li2 Chhia-tiann5, an2-choann2 to2 ti7 Lo5-chui2-khe pinn, oan-oan khiau-khiau, tng7 cho3 chit8 chat koh chit8 chat, hou7 toa7-chioh8 teh kah pinn2-pinn2-pinn2? Chhenn-chhui3 e5 Kau2-chap8-kau2-hong, an2-choann2 chit8 me5 to7 pinn3-chiann5 chhin-chhiunn7 kau2-chap8-kau2 hoe3 e5 lau7-a-kong, kng-kng thut-thut, beh si2 beh si2? Goa2 bin7-sek chhenn-sun2-sun2, peh koe3 chit8 chan5 chit8 chan5 e5 soann-phiann5, chhoe7 tioh8 Gu5-khun3-soann e5 chek-kong, ho2 ka-chai3 i bo5 khun3--khi3. Lai5, chek-kong kin2 khia7--khi2-lai5! Goa2 khan li2 e5 chhiu2 tng2lai5-khi3 Tai5-lam5 hioh-khun3, Hou7 li2 chiam7-si5 an-hioh ti7 tiam7-cheng7 e5lam5-pou7, khoann3 lian5-hoe khui ti7 pi-a2 pinn, khoann3 chun3-a2-chui2 tiam7-tiam7-a2 lau5 ti7 geng5-geng2-chhiu7 kha, i-ti7 li2 kui sin-khu e5 chhong3-siong."
        ],
        [
          "埔里街仔規街路攏搭滿Thian3-tooh，挨挨陣陣，一路過一山，親像咧世界大露營。看見庄跤阿公憂頭結面跔佇路邊咧食薰，阿孫褪腹裼佇溪邊歡歡喜喜咧洗身軀，毋知大人的心酸。囡仔徛佇亭仔跤，看著硩甲扁扁的7-11，想欲去買枝仔冰。『麥當勞』阿叔，哪會倒佇水溝邊？規身人破破爛爛，你tang時欲閣賣『薯條』？宏仁國中的教室，攏倒甲離離離；阿婆仔佇碎糊糊的教室邊仔咧揀救濟的衫佮褲，一領揀過一領，吐氣搖頭。夭壽！地動若是佇日時，毋知欲硩死偌濟學生囡仔咧？",
          "Pou-li2 ke-a2 kui ke-lou7 long2 tah moa2 Thian3-touh, e-e tin7-tin7, chit8 lou7 koe3 chit8 soann, chhin-chhiunn7 leh se3-kai3 toa7 lou7-iann5. Khoann3-kinn3 chng-kha a-kong iu-thau5 kat-bin7 khu5 ti7 lou7-pinn leh chiah8-hun, a-sun thng3-pak-theh ti7 khe pinn hoann-hoann hi2-hi2 leh se2 sin-khu, m7chai toa7-lang5 e5 sim-sng. Gin2-a2 khia7 ti7 teng5-a2-kha, khoann3 tioh8 teh kahpinn2-pinn2 e5 7-11, siunn7 beh khi3 be2 ki-a2-peng. 『麥當勞』a-chek, nah e7 to2 ti7 chui2-kau pinn? Kui sian lang5 phoa3-phoa3 noa7-noa7, li2 tang-si5 beh koh be7『薯條』? Hong5-jin5 kok-tiong e5 kau3-sek, long2 to2 kah li7-li7-li7; a-po5-a2 ti7 chhui3-kou5-kou5 e5 kau3-sek pinn--a2 leh keng2 kiu3-che3 e5 sann kap khou3, chit8 nia2 keng2 koe3 chit8 nia2, thou2-khui3 io5-thau5. Iau2-siu7! Te7-tang7 na7si7 ti7 jit8--si5,m7chai beh teh si2 joa7 che7 hak8-seng gin2-a2--leh?"
        ],
        [
          "田嬰無閣飛，水雞無閣唱歌，學校的鐘聲也無閣霆。Am-poo-tse5唧咧唧咧吼無停，加添百倍的悲情。直升機佇天頂飛來飛去，載來米糧，載走斷跤斷手的親人……我看見戇神戇神的囡仔射一隻紙飛機佮田嬰做伴，流目屎講：「阿爸阿母恁佇佗位？」",
          "Chhan5-enn bo5 koh poe, chui2-ke bo5 koh chhiunn3-koa, hak8-hau7 e5 cheng-siann ia7 bo5 koh tan5. Am-pou-che5 ki-le ki-le hau2 bo5 theng5, ke-thinn pah-poe7 e5 pi-cheng5. Tit8-seng-ki ti7 thinn-teng2 poe lai5 poe khi3, chai3 lai5 bi2-niu5, chai3 chau2 tng7-kha tng7-chhiu2 e5 chhin-lang5...... Goa2 khoann3-kinn3 gong7-sin5 gong7-sin5 e5 gin2-a2 sia7 chit8 chiah choa2-hui-ki kap chhan5-enn cho3-phoann7, lau5 bak8-sai2 kong2: “A-pa a-bu2 lin2 ti7 toh-ui7?”"
        ],
        [
          "彼暝我tua3 佇埔里基督教謝緯營地，義工攏是日本人，有神戶來的，有山梨來的。日本人講，神戶大地動的時陣，嘛做義工去起厝。",
          "Hit me5 goa2 toa3 ti7 Pou-li2 Ki-tok-kau3 Chia7Ui2 Iann5-te7, gi7-kang long2 si7 Jit8-pun2-lang5, u7 Sin5-hou7 lai5--e5, u7 San-le5 lai5--e5. Jit8-pun2-lang5 kong2, Sin5-hou7 toa7-te7-tang7 e5 si5-chun7, ma7 cho3 gi7-kang khi3 khi2-chhu3."
        ],
        [
          "隔日天殕殕仔光，逐家去埔里庄頭，去佇愛蘭溪邊，去佇牛睏山頂做工課。佇流汗的日時，有十五歲的日本高中生咧共人鬥起便所；有三十歲的少年人咧鬥跤手拆厝，拆了緊去買枋仔，釘釘咧漆油漆；閣有七十歲的日本阿婆咧共埔里阿婆洗被單，洗規軀thoo5 thoo5 thoo5的衫仔褲；閣有七十歲的阿公放掉日本的工課，來到牛睏山頂咧修理破厝。逐家攏是土地的囝兒，無分國籍。",
          "Keh-jit8 thinn phu2-phu2-a2 kng, tak8-ke khi3 Pou-li2 chng-thau5, khi3 ti7 Ai3-lan5-khe pinn, khi3 ti7 Gu5-khun3-soann teng2 cho3 khang-khoe3. Ti7 lau5-koann7 e5 jit8--si5, u7 chap8-gou7 hoe3 e5 Jit8-pun2 ko-tiong-seng leh ka7 lang5 tau3 khi2 pian7-sou2; u7 sann-chap8 hoe3 e5 siau3-lian5-lang5 leh tau3-kha-chhiu2 thiah-chhu3, thiah liau2 kin2 khi3 be2 pang-a2, teng3 teng3 leh chhat iu5-chhat; koh u7 chhit-chap8 hoe3 e5 Jit8-pun2 a-po5 leh ka7 Pou-li2 a-po5 se2 phoe7-toann, se2 kui-su thou5-thou5-thou5 e5 sann-a2-khou3; koh u7 chhit-chap8 hoe3 e5 a-kong pang3 tiau7 Jit8-pun2 e5 khang-khoe3, lai5 kau3 Gu5-khun3-soann teng2 leh siu-li2 phoa3-chhu3. Tak8-ke long2 si7 thou2-te7 e5 kiann2-ji5, bo5 hun kok-chek8."
        ],
        [
          "我閣盤山過嶺來到「中寮」庄跤。土埆厝邊仔的囡仔，無閣耍唵嘓雞、無閣拈田嬰、嘛無閣灌肚伯仔。土埆厝攏倒了了，青仔欉攏phak佇路邊，囡仔一直吼，蟬仔嘛吼le5-le5。",
          "Goa2 koh poann5-soann koe3-nia2 lai5 kau3 “Tiong-liau5” chng-kha. Thou5-kak-chhu3 pinn--a2 e5 gin2-a2, bo5 koh sng2 am-kok-ke, bo5 koh liam3 chhan5-enn, ma7 bo5 koh koan3 tou7-peh-a2. Thou5-kak-chhu3 long2 to2 liau2-liau2, chhenn-a2-chang5 long2 phak ti7 lou7-pinn, gin2-a2 it-tit8 hau2, sian5-a2 ma7 hau2-le5-le5."
        ],
        [
          "我佮日本仔裝滿規車的學生服佮布帆，送到爽文國中，釘佇永和國小，這是一點仔心意，向望中寮囡仔無閣佇日頭跤讀冊，無閣穿破衫破褲，無閣予烏蠓仔叮。",
          "Goa2 kap Jit8-pun2-a2 chngmoa2 kui-chhia e5 hak8-seng-hok8 kap pou3-phang5, sang3 kau3 Song2-bun5 kok-tiong, teng3 ti7 Eng2-ho5 kok-sio2, che si7 chit8-tiam2-a2 sim-i3, ng3-bang7 Tiong-liau5 gin2-a2 bo5 koh ti7 jit8-thau5 kha thak8-chheh, bo5 koh chheng7 phoa3-sann phoa3-khou3, bo5 koh hou7 ou-bang2-a2 teng3."
        ],
        [
          "土埆厝邊仔的囡仔，明年中秋月娘圓圓的時陣，阮欲閣來tshue7恁，看恁灌肚伯仔耍水，聽恁講放風吹的心事。",
          "Thou5-kak-chhu3 pinn--a2 e5 gin2-a2, me5-ni5 tiong-chhiu goeh8-niu5 inn5-inn5 e5 si5-chun7, goan2 beh koh lai5 chhoe7--lin2, khoann3 lin2 koan3 tou7-peh-a2 sng2-chui2, thiann lin2 kong2 pang3 hong-chhoe e5 sim-su7."
        ]
      ],
      "篇名": "九二一的故事"
    },
    {
      "作者": "楊允言",
      "段": [
        [
          "話頭：一九八八年二月初四去南投集集參加農權會所舉辦的「農村生活營」，二月初六佮林兩个人予人分配去苗栗卓蘭，佮果農tua3 做伙。我特別問主人， kam2有親情捌予日本仔調去南洋？伊講有，二月初十早起tshua7 阮去tshue7伊，但是伊無佇咧，十點外的時陣伊家己騎oo-too2-bai2(機車）來主人遮，tua3 遮向阮講起這段往事。",
          "Oe7-thau5: it-kiu2-pat-pat ni5 ji7 goeh8 chhoe-si3 khi3 Lam5-tau5 Chip8-chip8 chham-ka Long5-koan5-hoe7 sou2ki2-pan7 e5 “long5-chhoan seng-oah8-iann5”, ji7 goeh8 chhoe-lak8 kap Lim5 nng7 e5 lang5 hou7 lang5 hun-phoe3 khi3 Biau5-lek8 Ta3-lan5, kap ko2-long5 toa3 cho3-hoe2. Goa2 tek8-piat8 mng7 chu2-lang5, kam2 u7 chhin-chiann5 bat hou7 Jit8-pun2-a2 tiau3 khi3 Lam5-iunn5? I kong2 u7, ji7 goeh8 chhoe-chap8 chai2-khi2 chhoa7 goan2 khi3 chhoe7--i, tan7-si7 i bo5 ti7--leh, chap8 tiam2 goa7 e5 si5-chun7 i ka-ti7 khia5 ou-tou2-bai2 (ki-chhia) lai5 chu2-lang5 chia, toa3 chia hiong3 goan2 kong2-khi2 chit toann7 ong2-su7."
        ],
        [
          "伊姓蔡，今年七十一歲，客人底，客話、 Ho7-lo2話攏會講，溝通的時用Ho7-lo2話（因為阮袂曉講客話）。彼當陣，無錄音是我上大的錯誤。",
          "I senn3 Chhoa3, kin-ni5 chhit-chap8-it hoe3, kheh-lang5 te2, kheh-oe7, Ho7-lo2-oe7 long2 e7 kong2, ko-thong e5 si5 iong7 Ho7-lo2-oe7 (in-ui7 goan2 be7-hiau2 kong2 kheh-oe7). Hit-tang-chun7, bo5 lok8-im si7 goa2 siong7 toa7 e5 chho3-gou7."
        ],
        [
          "伊二十七歲的時予人掠去做軍伕，卓蘭總共有三十个人去，新竹州的軍伕攏先佇新竹集合，了後亦無訓練，就送去高雄坐船出港，坐三暝三日到Manila， tiam3遐停留兩工，閣坐船去Ma-too-kha-li，這算是一个大島，in佇Ma-too-kha-li邊仔的小島Lun-phoo-lu tua3，佇遐做工，整理機場。",
          "I ji7-chap8-chhithoe3 e5 si5 hou7 lang5 liah8 khi3 cho3 kun-hu, Ta3-lan5 chong2-kiong7 u7 sann-chap8 e5 lang5 khi3, Sin-tek-chiu e5 kun-hu long2 seng ti7 Sin-tek chip8-hap8, liau2-au7 ia7 bo5 hun3-lian7, to7 sang3 khi3 Ko-hiong5 che7-chun5 chhut-kang2, che7 sann me5 sann jit8 kau3 Manila, tiam3 hia theng5-liu5 nng7 kang, koh che7-chun5 khi3 Ma-tou-kha-li, che sng3 si7 chit8 e5 toa7-to2, in ti7 Ma-tou-kha-li pinn--a2 e5 sio2-to2 Lun-phou-lu toa3, ti7 hia cho3-kang, cheng2-li2 ki-tiunn5."
        ],
        [
          "佇Lun-phoo-lu tua3 差不多一冬，伊予人編佇第九伙。後來啄鼻仔（美國人）拍過來，這爿的飛行機連飛都未飛起來，無啥拍就輸輸去矣，走入去山內，無通食，食鹿角草。In百外人做伙，有當時仔幾若的人半暝仔出來偷提倉庫的物件，因為啄鼻仔嘛會佇一寡所在囥糖仔、牛肉罐頭。In嘛會抾著啄鼻仔的傳單，傳單的內容攏是叫in出去投降的，但是in攏毋敢出去投降，因為彼當陣仔日本人有共in講，假使予啄鼻仔掠去，in會共你斲做肉醬。",
          "Ti7 Lun-phou-lu toa3 chha-put-to chit8 tang, i hou7 lang5 pian ti7 te7-kau2 hoe2. Au7-lai5 tok-phinn7-a2 (Bi2-kok-lang5) phah--koe3-lai5, chit-peng5 e5 hoe-leng5-ki lian7 poe to boe7 poe--khi2-lai5, bo5 siann2 phah to7 su-su--khi3-a, chau2 jip8khi3 soann-lai7, bo5 thang chiah8, chiah8 lok8-kak-chhau2. In pah-goa7 lang5 cho3-hoe2, u7 tang-si5-a2 kui2-na7 e5 lang5 poann3-me5-a2 chhutlai5 thau-theh8 chhng-khou3 e5 mih8-kiann7, in-ui7 tok-phinn7-a2 ma7 e7 ti7 chit8-koa2 sou2-chai7 khng3 thng5-a2, gu5-bah koan3-thau5. In ma7 e7 khioh tioh8 tok-phinn7-a2 e5 thoan5-toann, thoan5-toann e5 loe7-iong5 long2 si7 kio3 in chhutkhi3 tau5-hang5--e5, tan7-si7 in long2 m7kann2 chhutkhi3 tau5-hang5, in-ui7 hit-tang-chun7-a2 Jit8-pun2-lang5 u7 ka7 in kong2, ka2-su2 hou7 tok-phinn7-a2 liah8--khi3, in e7 ka7 li2 tok cho3 bah-chiunn3."
        ],
        [
          "我問伊對日本仔的印象是好抑是bai2？伊講誠bai2，彼陣分配一人一包米的時陣，日本人in先分，搶好的去，賰的才予台灣人分，一个人差不多kan-tann賰半包。",
          "Goa2 mng7 i tui3 Jit8-pun2-a2 e5 in3-siong2 si7 ho2 iahsi7 bai2? I kong2 chiann5 bai2, hit-chun7 hun-phoe3 chit8 lang5 chit8 pau bi2 e5 si5-chun7, Jit8-pun2-lang5 in seng pun, chhiunn2 ho2--e5 khi3, chhun--e5 chiah hou7 Tai5-oan5-lang5 pun, chit8 e5 lang5 chha-put-to kan-tann chhun poann3 pau."
        ],
        [
          "共遐的住民叫做「烏too7番仔」。因為in來遮了後破壞了烏too7番仔的田園，所以烏too7番仔真怨恨in，in佇山內上驚的就是去tng7著烏too7番仔，烏too7番仔會用長鏢射人，閣射著夭壽準，實在是足khiang3的。後來啄鼻仔共烏too7番仔講掠活的會當領三十箍的美國錢。",
          "Ka7 hiah-e5 chu7-bin5 kio3-cho3 “ou-tou7-hoan-a2”. In-ui7 inlai5 chia liau2-au7 pho3-hoai7 liau2 ou-tou7-hoan-a2 e5 chhan5-hng5, sou2-i2 ou-tou7-hoan-a2 chin oan3-hun7--in, in ti7 soann-lai7 siong7 kiann--e5 to7 si7 khi3 tng7 tioh8 ou-tou7-hoan-a2, ou-tou7-hoan-a2 e7 iong7 tng5-pio sia7--lang5, koh sia7 tioh8 iau2-siu7 chun2, sit8-chai7 si7 chiok khiang3--e5. Au7-lai5 tok-phinn7-a2 ka7 ou-tou7-hoan-a2 kong2 liah8 oah8--e5 e7-tang3 nia2 sann-chap8 khou e5 Bi2-kok chinn5."
        ],
        [
          "無偌久伊就予人掠去，五、六個月了後，予人送去Ho5-siu2 (伊講是美國西太平洋的一粒小島）。予人掠去的攏關tiam3遐，台灣人一區、義大利一區、Too7-i2-tsuh（德國）一區、日本一區、朝鮮一區。",
          "Bo5 joa7 ku2 i to7 hou7 lang5 liah8--khi3, gou7, lak8 ko3 goeh8 liau2-au7, hou7 lang5 sang3 khi3 Ho5-siu2 (i kong2 si7 Bi2-kok se Thai3-peng5-iunn5 e5 chit8 liap8 sio2-to2). Hou7 lang5 liah8--khi3 e5 long2 koainn tiam3 hia, Tai5-oan5-lang5 chit8 khu, I3-tai7-li7 chit8 khu, Tou7-i2-chuh (Tek-kok) chit8 khu, Jit8-pun2 chit8 khu, Tiau5-sian2 chit8 khu."
        ],
        [
          "我問伊對啄鼻仔佮日本仔佗一个印象較好？伊講是啄鼻仔，咧替日本仔做代誌的時陣，做無好就拍，啄鼻仔就誠惜咱，袂共咱拍，但是予人關的時陣，嘛是足向望日本派兵來救。日本仔彼區捌反過啄鼻仔，結果予人刣千外个。彼陣in穿的衫褲攏是紅色的，大概是按呢較顯目，才較無法度逃走。衫褲是一間一間囥的，一間囥衫，一間囥褲，一間囥帽仔按呢，欲穿的時陣，一間去hiannh一領，真趣味。",
          "Goa2 mng7 i tui3 tok-phinn7-a2 kap Jit8-pun2-a2 toh chit8 e5 in3-siong2 khah ho2? I kong2 si7 tok-phinn7-a2, leh the3 Jit8-pun2-a2 cho3 tai7-chi3 e5 si5-chun7, cho3 bo5 ho2 to7 phah, tok-phinn7-a2 to7 chiann5 sioh--lan2, be7 ka7 lan2 phah, tan7-si7 hou7 lang5 koainn e5 si5-chun7, ma7 si7 chiok ng3-bang7 Jit8-pun2 phai3 peng lai5 kiu3. Jit8-pun2-a2 hit khu bat hoan2 koe3 tok-phinn7-a2, kiat-ko2 hou7 lang5 thai5 chheng goa7 e5. Hit-chun7 in chheng7 e5 sann-khou3 long2 si7 ang5-sek--e5, tai7-khai3 si7 an2-ne khah hiann2-bak8, chiah khah bo5 hoat-tou7 to5-chau2. Sann-khou3 si7 chit8 keng chit8 keng khng3--e5, chit8 keng khng3 sann, chit8 keng khng3 khou3, chit8 keng khng3 bo7-a2 an2-ne, beh chheng7 e5 si5-chun7, chit8 keng khi3 hiannh chit8 nia2, chin chhu3-bi7."
        ],
        [
          "遐的台灣人差不多有一千个，五十个一堆，予三个啄鼻仔來管。伊講，台灣人上猴，真歹，捌有人用做工課的ian5-pit將啄鼻仔撼落去，撼予伊死。後來，每五十个台灣人就有五十个烏too7番仔兵來管。",
          "Hiah-e5Tai5-oan5-lang5 chha-put-tou7chit8-chhenge5, gou7-chap8e5chit8tui, hou7sann e5 tok-phinn7-a2 lai5 koan2. Ikong2, Tai5-oan5-lang5siong7 kau5, chinphainn2, batu7lang5iong7 cho3khang-khoe3e5ian5-pitchiong tok-phinn7-a2ham2--loh8-khi3,ham2hou7 isi2. Au7-lai5, mui2 gou7-chap8e5Tai5-oan5-lang5 to7u7gou7-chap8e5 ou-tou7-hoan-a2peng lai5 koan2."
        ],
        [
          "彼陣若有做工課，主要是挽thoo-ma2-toh，有工錢一角銀，in彼陣較愛出去做工課，比關牢牢較好。猶未予啄鼻仔掠著的時陣，啄鼻仔有派su-pai2 (Spy）來，是日本仔，講伊欲轉去，若有欲寫批轉去的，會使寄伊提過去，真濟人攏寫，按呢啄鼻仔就知影有啥乜人tua3 佇佗位。",
          "Hit-chun7 na7 u7 cho3 khang-khoe3, chu2-iau3 si7 ban2 thou-ma2-toh, u7 kang-chinn5 chit8 kak gin5, in hit-chun7 khah ai3 chhutkhi3 cho3 khang-khoe3, pi2 koainn tiau5-tiau5 khah ho2. Iau2-boe7 hou7 tok-phinn7-a2 liah8--tioh8 e5 si5-chun7, tok-phinn7-a2 u7 phai3 su-pai2 (Spy) lai5, si7 Jit8-pun2-a2, kong2 i beh tng2--khi3, na7 u7 beh sia2 phoe tng2--khi3-e5, e7-sai2 kia3 i theh8--koe3-khi3, chin che7 lang5 long2 sia2, an2-ne tok-phinn7-a2 to7 chai-iann2 u7 siann2-mih lang5 toa3 ti7 toh-ui7."
        ],
        [
          "佇遐攏總做兩冬外，日本投降了後閣繼續做一段時間，後來才坐船轉來基隆，但是這是日本的船，毋是中國的船。三十个人去，賰二十三个轉來台灣。",
          "Ti7 hia long2-chong2 cho3 nng7 tang goa7, Jit8-pun2 tau5-hang5 liau2-au7 koh ke3-siok8 cho3 chit8 toann7 si5-kan, au7-lai5 chiah che7-chun5 tng2lai5 Ke-lang5, tan7-si7 che si7 Jit8-pun2 e5 chun5, m7si7 Tiong-kok e5 chun5. Sann-chap8 e5 lang5 khi3, chhun ji7-chap8-sann e5 tng2lai5 Tai5-oan5."
        ],
        [
          "伊講欲調去南洋進前，坐船欲離開台灣彼時陣，有醫生做檢查，看有漏屎否？若是有就會使免去南洋，彼陣真驚kho-le-la。伊講彼陣若是知，佮醫生串通一下，請伊開一个證明，就會使免hong5調去。",
          "I kong2 beh tiau3 khi3 Lam5-iunn5 chin3-cheng5, che7-chun5 beh li7-khui Tai5-oan5 hit si5-chun7, u7 i-seng cho3 kiam2-cha, khoann3 u7 lau3-sai2--bo5? Na7 si7 u7 to7 e7-sai2 bian2 khi3 Lam5-iunn5, hit-chun7 chin kiann kho-le-la. I kong2 hit-chun7 na7 si7 chai, kap i-seng chhoan3-thong--chit8-e7, chhiann2 i khui chit8 e5 cheng3-beng5, to7 e7-sai2 bian2 hong5 tiau3--khi3."
        ]
      ],
      "篇名": "南洋往事 二"
    },
    {
      "作者": "任冠樹",
      "段": [
        [
          "以一个外地人去看冬山河，心情足複雜的。我tua3 佇淡水河的墘仔，一條已經死去矣的臭水溝仔，實在看袂出來以前有魚仔通釣，嘛無啥相信古早有蜊仔通摸，我做囡仔的時陣攏無溪水通耍。有人講淡水河過去是台灣上有性命力的溪，聽著我袂感覺感動，我會一爿看浮過去的塑膠袋仔一爿懷疑。Tsit-ma2，我有機會去接近一條有性命的溪仔，按呢，雖然溪水毋捌tiam3我的囡仔時代出現過，至少已經袂遐怨歎。",
          "I2 chit8 e5 goa7-te7-lang5 khi3 khoann3 Tang-soann-ho5, sim-cheng5 chiok hok8-chap8--e5. Goa2 toa3 ti7 Tam7-chui2-ho5 e5 kinn5-a2, chit8 tiau5 i2-keng si2--khi3-a e5 chhau3-chui2-kau-a2, sit8-chai7 khoann3 be7 chhut--lai5 i2-cheng5 u7 hi5-a2 thang tio3, ma7 bo5 siann2 siong-sin3kou2-cha2 u7 la5-a2 thang bong, goa2 cho3 gin2-a2 e5 si5-chun7 long2 bo5 khe-chui2 thang sng2. U7 lang5 kong2 Tam7-chui2-ho5 koe3-khi3 si7 Tai5-oan5 siong7 u7 senn3-mia7-lat8 e5 khe, thiann tioh8 goa2 be7 kam2-kak kam2-tong7, goa2 e7 chit8 peng5 khoann3 phu5--koe3-khi3 e5 sok-ka te7-a2 chit8 peng5 hoai5-gi5. Chit-ma2, goa2 u7 ki-hoe7 khi3 chiap-kin7 chit8 tiau5 u7 senn3-mia7 e5 khe-a2, an2-ne, sui-jian5 khe-chui2 m7bat tiam3 goa2 e5 gin2-a2 si5-tai7 chhut-hian7--koe3, chi3-chio2 i2-keng be7 hiah oan3-than3."
        ],
        [
          "仁山苗圃，一个春天的時陣，用梧桐葉做地毯的所在，tiam3遮會當看著規條冬山河。印象中，溪仔是彎曲的。毋閣冬山河一條直直，拄開始看足袂慣勢。遠遠看去，紅色鐵的圓拱橋邊，我想應該就是親水公園。伊會使結合水佮囡仔時的夢，毋是幻境。伊就實實在在佇眼前，予我真想欲飛落去耍水，去親近台北人無彼个福氣通享受的感覺。",
          "Jin5-san biau5-phou2, chit8 e5 chhun-thinn e5 si5-chun7, iong7 gou5-tong5-hioh8 cho3 te7-than2 e5 sou2-chai7, tiam3 chia e7-tang3 khoann3 tioh8 kui tiau5 Tang-soann-ho5. In3-siong2 tiong, khe-a2 si7 oan-khiau--e5. M7-koh Tang-soann-ho5 chit8 tiau5 tit8-tit8, tu2 khai-si2 khoann3 chiok be7 koan3-si3. Hng7-hng7 khoann3--khi3, ang5-sek thih e5 inn5-kheng2-kio5 pinn, goa2 siunn7 eng-kai to7 si7 chhin-chui2 kong-hng5. I e7-sai2 kiat-hap8 chui2 kap gin2-a2-si5 e5 bang7, m7si7 hoan3-keng2. I to7 sit8-sit8 chai7-chai7 ti7 gan2-cheng5, hou7 goa2 chin siunn7 beh poe loh8khi3 sng2-chui2, khi3 chhin-kin7 Tai5-pak-lang5 bo5 hit e5 hok-khi3 thang hiang2-siu7 e5 kam2-kak."
        ],
        [
          "遮看會著龜山島。我徛佇冬山河的源頭，伊tiam3冬山河直直過去的彼爿。龜山島是宜蘭人的情。",
          "Chia khoann3 e7 tioh8 Ku-soann-to2. Goa2 khia7 ti7 Tang-soann-ho5 e5 goan5-thau5, i tiam3 Tang-soann-ho5 tit8-tit8 koe3--khi3 e5 hit peng5. Ku-soann-to2 si7 Gi5-lan5-lang5 e5 cheng5."
        ],
        [
          "誠濟宜蘭囡仔為著讀冊、事業，離開故鄉，到年節時才有法度轉來。三貂嶺過就是雙溪，硿仔寮過就到福隆，一个磅空過就想起一个囡仔時的願望，是遐爾接近，毋閣是遐爾不可及。雖然目箍愈來愈澹，勉強猶忍會落來；毋閣一到石城看見遠遠的龜山島，目屎就擋袂牢滴落來。龜山島啊！你將所有宜蘭人思鄉的目屎鎖牢咧，冬山河tshua7伊所有的河水向你衝過去，一定愛沖hoo7散，毋通予人看著堅強的宜蘭人嘛會流目屎。",
          "Chiann5 che7 Gi5-lan5 gin2-a2 ui7 tioh8 thak8-chheh, su7-giap8, li7-khui kou3-hiong, kau3 ni5-cheh si5 chiah u7 hoat-tou7 tng2--lai5. Sam-tiau-nia2 koe3 to7 si7 Siang-khe, Khong-a2-liau5 koe3 to7 kau3 Hok-liong5, chit8 e5 pong7-khang koe3 to7 siunn7 khi2 chit8 e5 gin2-a2 si5 e5 goan7-bang7, si7 hiah-ni7 chiap-kin7, m7-koh si7 hiah-ni7 put-kho2-kip8. Sui-jian5 bak8-khou ju2 lai5 ju2 tam5, bian2-kiong2 iau2 jun2 e7 loh8--lai5; m7-koh chit8 kau3 Chioh8-siann5 khoann3-kinn3 hng7-hng7 e5 ku-soann-to2, bak8-sai2 to7 tong3 be7 tiau5 tih--loh8-lai5. Ku-soann-to2 ah! Li2 chiong sou2-u7 Gi5-lan5-lang5 su-hiong e5 bak8-sai2 so2 tiau5--leh, Tang-soann-ho5 chhoa7 i sou2-u7 e5 ho5-chui2 ng3 li2 chhiang5--koe3-khi3, it-teng7 ai3 chhiang5 hou7 soann3, m7-thang hou7 lang5 khoann3 tioh8 kian-kiong5 e5 Gi5-lan5-lang5 ma7 e7 lau5 bak8-sai2."
        ],
        [
          "俗語話講：食果子拜樹頭。啉冬山河水嘛愛知影伊的源頭。冬山河的發源地是新寮山，順溪邊有出現一寡水沖，毋閣行無偌久，水就攏無去矣，kan-tann tshun焦硞硞的溪底nia5。哪會按呢？水kam2會予魚仔啉了了？Tiam3宜蘭做田野調查，啉冬山河水十幾年的邱水金老師講：溪水攏已經走去thoo5跤底矣。恬恬仔流啊流，到「零工圍」這个所在，溪水才閣對thoo5跤bun3出來。Bun3出來的清泉毋但透心涼nia5，閣真甘甜。啉一喙會予你袂記得七月的日頭。泉水袂kan-tann為在地人服務，只要你喙焦，出外人嘛會使享受著這个福氣。就親像百外年來攏一直徛佇泉井邊仔的三山國王廟，毋管你是客人、Ho7-lo2抑是Kavalan，只要是啉冬山河水大漢的，佮冬山河鬥陣生活，愛冬山河，愛這塊土地的人，三山國王攏總會保庇。",
          "Siok8-gi2 oe7 kong2: chiah8 koe2-chi2 pai3 chhiu7-thau5. Lim Tang-soann-ho5 chui2 ma7 ai3 chai-iann2 i e5 goan5-thau5. Tang-soann-ho5 e5 hoat-goan5-te7 si7 Sin-liau5-soann, sun7 khe-pinn u7 chhut-hian7 chit8-koa2 chui2-chhiang5, m7-koh kiann5 bo5 joa7 ku2, chui2 to7 long2 bo5--khi3-a, kan-tann chhun ta-khok8-khok8 e5 khe-te2 nia5. Nah e7 an2-ne ? Chui2 kam2 e7 hou7 hi5-a2 lim liau2-liau2? Tiam3 Gi5-lan5 cho3 chhan5-ia2 tiau-cha, lim Tang-soann-ho5 chui2 chap8 kui2 ni5 e5 Khu Chui2-kim lau7-su kong2: khe-chui2 long2 i2-keng chau2 khi3 thou5-kha-te2--a. Tiam7-tiam7-a2 lau5 ah lau5, kau3 “Leng5-kang-ui5” chit e5 sou2-chai7, khe-chui2 chiah koh tui3 thou5-kha bun3--chhut-lai5. Bun3--chhut-lai5 e5 chheng-choann5 m7-na7 thau3-sim-liang5 nia5, koh chin kam-tinn. Lim chit8 chhui3 e7 hou7 li2 be7 ki3-tit chhit--goeh8 e5 jit8-thau5. Choann5-chui2 be7 kan-tann ui7 chai7-te7-lang5 hok8-bu7, chi2-iau3 li2 chhui3-ta, chhut-goa7-lang5 ma7 e7-sai2 hiang2-siu7 tioh8 chit e5 hok-khi3. To7 chhin-chhiunn7 pah goa7 ni5 lai5 long2 it-tit8 khia7 ti7 choann5-chenn2 pinn--a2 e5 Sam-san Kok-ong5-bio7, m7-koan2 li2 si7 kheh-lang5, Ho7-lo2 iahsi7 Kavalan, chi2-iau3 si7 lim Tang-soann-ho5 chui2 toa7-han3--e5, kap Tang-soann-ho5 tau3-tin7 seng-oah8, ai3 Tang-soann-ho5, ai3 chit te3 thou2-te7 e5 lang5, Sam-san Kok-ong5 long2-chong2 e7 po2-pi3."
        ],
        [
          "冬山河附近的族群複雜，先有Kavalan，後來才有漢人。就是講漢人嘛有分客人佮漳泉。客人Ho7-lo2化了後tshun三山國王廟予後代數念，Kavalan漢化了後tshun橄仔樹。觀光客對親水公園邊「流流仔社」的印象就kan-tann橄仔樹nia5，因為kuan5閣大。若啥乜Kavalan啦，平埔族啦，這一般人攏毋知，嘛無想欲知，因為今仔日來親水公園參觀，後禮拜可能會換『亞哥花園』tshit迌。相片頂頭若無印日子，兩疊相片無小心濫做伙可能有人會分袂出來。",
          "Tang-soann-ho5 hu7-kin7 e5 chok8-kun5 hok8-chap8, seng u7 Kavalan, au7-lai5 chiah u7 Han3-jin5. To7 si7 kong2 Han3-jin5 ma7 u7 hun kheh-lang5 kap Chiong- Choann5. Kheh-lang5 Ho7-lo2-hoa3 liau2-au7 chhun Sam-san Kok-ong5-bio7 hou7 hio7-tai7 siau3-liam7, Kavalan Han3-hoa3 liau2-au7 chhun kann2-a2-chhiu7. Koan-kong-kheh tui3 chhin-chui2 kong-hng5 pinn “Lau5-lau5-a2 sia7” e5 in3-siong2 to7 kan-tann kann2-a2-chhiu7 nia5, in-ui7 koan5 koh toa7. Na7 siann2-mih Kavalan--lah, penn5-pou-chok8--lah, che it-poann-lang5 long2 m7chai, ma7 bo5 siunn7 beh chai, in-ui7 kin-a2-jit8 lai5 chhin-chui2 kong-hng5 chham-koan, au7 le2-pai3 kho2-leng5 e7 oann7『亞哥花園』chhit-tho5. Siong3-phinn3 teng2-thau5 na7 bo5 in3 jit8-chi2, nng7 thah8 siong3-phinn3 bo5 sio2-sim lam7 cho3-hoe2 kho2-leng5 u7 lang5 e7 hun be7 chhut--lai5."
        ],
        [
          "龜山島閣出現矣！這回看著的龜山島像兩个金字塔。",
          "Ku-soann-to2 koh chhut-hian7--a! chit hoe5 khoann3--tioh8 e5 Ku-soann-to2 chhiunn7 nng7 e5 kim-ji7-thah."
        ],
        [
          "龜山島是宜蘭人的悲。",
          "Ku-soann-to2 si7 Gi5-lan5 lang5 e5 pi."
        ]
      ],
      "篇名": "予冬山河發現著"
    },
    {
      "作者": "黃提銘",
      "段": [
        [
          "「有唐山公，無唐山媽」，兩、三百年前，島嶼的平埔仔女性娶中國南渡來的羅漢跤仔做牽手，傳承到咱這代。毋閣咱這代囝孫kam2知影，啥乜是「平埔仔」？",
          "“U7 Tng5-soann kong, bo5 Tng5-soann ma2”, nng7, sann pah ni5 cheng5, to2-su7 e5 penn5-pou-a2 lu2-seng3 chhoa7 Tiong-kok lam5-tou7 lai5 e5 lo5-han3-kha-a2 cho3 khan-chhiu2, thoan5-seng5 kau3 lan2 chit tai7. M7-koh lan2 chit tai7 kiann2-sun kam2 chai-iann2, siann2-mih si7 “penn5-pou-a2”?"
        ],
        [
          "日人時代的戶籍簿內底，原住民戶口有「平」族及「熟」族的分別，「熟」就是已經歸化的山地「生番」，「平」就是平埔族。四、五千年前台灣的原住民有tua3 佇平地的平埔族佮tiam3佇山頂的高山族，攏是屬南島語系的民族。按照一般的分法，高山族有十族，平埔族分做九族，其中的Siraya，較早tiam3佇tsit-ma2的台南縣，是當初平埔族勢力上大、人口上濟的一族。",
          "Jit8-jin5 si5-tai7 e5 hou7-chek-phou7 lai7-te2, goan5-chu7-bin5 hou7-khau2 u7 “penn5” chok8 kap “sek8” chok8e5 hun-piat8, “sek8” to7 si7 i2-keng kui-hoa3 e5 soann-te7 “chhenn-hoan”, “penn5” to7 si7 penn5-pou-chok8. Si3, gou7-chheng ni5 cheng5 Tai5-oan5 e5 goan5-chu7-bin5 u7 toa3 ti7 penn5-te7 e5 penn5-pou-chok8 kap tiam3 ti7 soann-teng2 e5 ko-soann-chok8, long2 si7 siok8 lam5-to2 gi2-he7 e5 bin5-chok8. An3-chiau3 it-poann e5 hun-hoat, ko-soann-chok8 u7 chap8 chok8, penn5-pou-chok8 hun cho3 kau2 chok8, ki5-tiong e5 Siraya, khah-cha2 tiam3 ti7 chit-ma2 e5 Tai5-lam5-koan7, si7 tong-chhou penn5-pou-chok8 se3-lek8 siong7 toa7, jin5-khau2 siong7 che7 e5 chit8 chok8."
        ],
        [
          "台南縣東山鄉的Kapasua是Siraya四大社（Sican、Bacrloan、Mattauw，以及Soelangh）其中的蕭壟社（Soelangh、佳里的舊地名）的一个支社。兩百外戶的村民，大部分有Siraya的血統，算是台灣較純粹的平埔族所在。根據Siraya的傳說，誠久以前，in的祖先離開原本tua3 的所在，漂流海上走tshue7新的天地，佇糧盡水焦強欲死去的時陣，天頂忽然出現一枝白旗，寫「太上老君」四字，in順旗仔的方向，划船來到台灣，開墾田園，生湠後代。",
          "Tai5-lam5-koan7 Tang-soann-hiong e5 Kapasoa si7 Siraya si3 toa7 sia7 (Sican, Bacrloan, Mattauw, i2-kip8 Soelangh) ki5-tiong e5 Siau-lang-sia7 (Soelangh, Ka-li2 e5 ku7 te7-mia5) e5 chit8 e5 chi-sia7. Nng7 pah goa7 hou7 e5 chhoan-bin5, toa7 pou7-hun7 u7 Siraya e5 hoeh-thong2, sng3 si7 Tai5-oan5 khah sun5-chhui3 e5 penn5-pou-chok8 sou2-chai7. Kin-ku3 Siraya e5 thoan5-soat, chiann5 ku2 i2-cheng5, in e5 chou2-sian li7-khui goan5-pun2 toa3 e5 sou2-chai7, phiau-liu5 hai2 siong7 chau2-chhoe7 sin e5 thinn-te7, ti7 niu5 chin7 chui2 ta kiong7-beh si2--khi3 e5 si5-chun7, thinn-teng2 hut-jian5 chhut-hian7 chit8 ki peh8-ki5, sia2 “Thai3-siong7Lou2-kun” si3 ji7, in sun7 ki5-a2 e5 hong-hiong3, ko3-chun5 lai5 kau3 Tai5-oan5, khai-khun2 chhan5-hng5, senn-thoann3 hio7-tai7."
        ],
        [
          "每年舊曆的九月初五，是Siraya的守護神阿立母的生日；另外一種講法是：這工是祖先上岸的記念日。Kapasua的阿立母夜祭，猶保存較完整的Siraya的祭典儀式。嚴肅、神秘的過程，予人金金看著另外一種族群的存在，毋閣嘛親像一首深夜悲傷的歌，幽幽飄送，無人聽見。",
          "Mui2 ni5 ku7-lek8 e5 kau2 goeh8 chhoe-gou7, si7 Siraya e5 siu2-hou7-sin5 A-lip8-bu2 e5 senn-jit8; leng7-goa7 chit8 chiong2 kong2-hoat si7: chit kang si7 chou2-sian chiunn7 hoann7 e5 ki3-liam7-jit8. Kapasoa e5 A-lip8-bu2 ia7-che3, iau2 po2-chun5 khah oan5-cheng2 e5 Siraya e5 che3-tian2 gi5-sek. Giam5-siok, sin5-pi3 e5 koe3-teng5, hou7 lang5 kim-kim khoann3 tioh8 leng7-goa7 chit8 chiong2 chok8-kun5 e5 chun5-chai7, m7-koh ma7 chhin-chhiunn7 chit8 siu2 chhim-ia7 pi-siong e5 koa, iu-iu phiau-sang3, bo5 lang5 thiann-kinn3."
        ],
        [
          "祭典對一个族群是kai3重要的，透過祭典，才會當深刻感受家己的文化，認同家己的族群。",
          "Che3-tian2 tui3 chit8 e5 chok8-kun5 si7 kai3 tiong7-iau3--e5, thau3-koe3 che3-tian2, chiah e7-tang3 chhim-khek kam2-siu7 ka-ti7 e5 bun5-hoa3, jin7-tong5 ka-ti7 e5 chok8-kun5."
        ],
        [
          "對白河沿台南縣165號道路向南行，路兩旁的稻田像黃金色的地毯，tiam3村口的車牌落車，放眼四周圍，就及其他誠濟原住民的社區仝款，頭一个印象攏是「漢」，這嘛算是台灣的奇蹟之一！行入庄內，看著厝前厝後的檳榔佮I-hing（是此地Siraya的神聖草木植物，漢人叫做「澤蘭」），看著人家廳內的壁跤佛，路邊紅磚瓦厝的「公廨」，才知影這是一个阿立母看顧的庄頭；一陣冊內底所描寫的平埔族，漢人共伊稱做「平埔仔番」，佇這恬恬咧過日子。",
          "Ui3 Peh8-ho5 ian5 Tai5-lam5-koan7 165 ho7 to7-lou7 ng3 lam5 kiann5, lou7 nng7 peng5 e5 tiu7-chhan5 chhiunn7 ng5-kim-sek e5 te7-than2, tiam3 chhoan-khau2 e5 chhia-pai5 loh8-chhia, hong3-gan2 si3-chiu-ui5, to7 kap ki5-thann chiann5 che7 goan5-chu7-bin5 e5 sia7-khu kang7-khoan2, thau5 chit8 e5 in3-siong2 long2 si7 “Han3”, che ma7 sng3 si7 Tai5-oan5 e5 ki5-chek chi it! Kiann5 jip8 chng-lai7, khoann3 tioh8 chhu3-cheng5 chhu3-au7 e5 pin-nng5 kap I-heng (si7 chhu2-te7 Siraya e5 sin5-seng3 chhau2-bok8 sit8-put8, Han3-jin5 kio3-cho3 “tek8-lan5”), khoann3 tioh8 jin5-ke thiann-lai7 e5 piah-kha-but8, lou7-pinn ang5-chng-hia7-chhu3 e5 “kong-kai3”, chiah chai-iann2 che si7 chit8 e5 A-lip8-bu2 khoann3-kou3 e5 chng-thau5; chit8 tin7 chheh lai7-te2 sou2biau5-sia2 e5 penn5-pou-chok8, Han3-jin5 ka7 i chheng-cho3 “penn5-pou-a2-hoan”, ti7 chia tiam7-tiam7 leh koe3 jit8-chi2."
        ],
        [
          "公廨是Siraya以前會議、聯絡及祭祀的所在，現此時只tshun祭祀的功能。Kapasua有五間小公廨及一間大公廨，公廨內底奉侍阿立母，kan-tann懸十公分的神壇頂面，囥兩、三枝縛紅絲帶插I-hing的瓷矸仔（祀壺）代表阿立母的神靈，矸仔後tshai7一、兩枝竹枝，代表權威的將軍柱，柱的頂懸層縛豬的頭骨。傳說中阿立母驚火，所以無香爐；有閣講thoo5跤才是天地中的大位，致使無安神案拜桌，以地為壇。平埔族的信仰較倚祖靈崇拜，所以嘛無神像。",
          "Kong-kai3 si7 Siraya i2-cheng5 hoe7-gi7, lian5-lok8 kap che3-su7 e5 sou2-chai7, hian7-chhu2-si5 chi2 chhun che3-su7 e5 kong-leng5. Kapasoa u7 gou7 keng sio2 kong-kai3 kap chit8 keng toa7 kong-kai3, kong-kai3 lai7-te2 hong7-thai7 A-lip8-bu2, kan-tann koan5 chap8 kong-hun e5 sin5-toann5 teng2-bin7, khng3 nng7, sann ki pak8 ang5-si-toa3 chhah I-heng e5 hui5-kan-a2 (su7-ou5) tai7-piau2 A-lip8-bu2 e5 sin5-leng5, kan-a2 au7 chhai7 chit8, nng7 ki tek-ki, tai7-piau2 koan5-ui e5 chiong-kun-thiau7, thiau7 e5 teng2-koan5-chan5 pak8 ti e5 thau5-kut. Thoan5-soat tiong A-lip8-bu2 kiann hoe2, sou2-i2 bo5 hiunn-lou5; u7 koh kong2 thou5-kha chiah si7 thinn-te7 tiong e5 toa7-ui7, ti3-su2 bo5 an sin5-an3 pai3-toh, i2 te7 ui5 toann5. Penn5-pou-chok8 e5 sin3-giong2 khah oa2 chou2-leng5 chong5-pai3, sou2-i2 ma7 bo5 sin5-siong7."
        ],
        [
          "對初四開始，就有村民會tshuan5三牲、酒、檳榔、Mai(成粿形的飯）佮Pang（秫米做的白色的粿）來大公廨祭拜阿立母，連出外趁食的親情五十，雖然路途遙遠，逐年攏會轉來ka7 阿立母看看咧。七十外歲的尪姨李仁記，引tshua7善男信女、手提檳榔跪壇前，誠心祈求了後，獻上檳榔，向神壇噴酒三遍，祭拜的儀式才算完成。尪姨閣愛替需要的人祭解，規工攏真無閒，難得歇睏，看袂出半點疲勞各樣，kan-tann有滿足、光榮的笑容，因為今仔日是蕭壟子弟上kai3重要的日子。",
          "Ui3 chhoe-si3 khai-si2, to7 u7 chhoan-bin5 e7 chhoan5 sam-seng, chiu2, pin-nng5, Mai (seng5 koe2-heng5 e5 png7) kap Pang (chut8-bi2 cho3 e5 peh8-sek e5 koe2) lai5 toa7 kong-kai3 che3-pai3 A-lip8-bu2, lian7 chhut-goa7 than3-chiah8 e5 chhin-chiann5 gou7-chap8, sui-jian5 lou7-tou5 iau5-oan2, tak8 ni5 long2 e7 tng2lai5 ka7 A-lip8-bu2 khoann3-khoann3--leh. Chhit-chap8 goa7 hoe3 e5 ang-i5 Li2 Jin5-ki3, in2-chhoa7 sian7-lam5 sin3-lu2, chhiu2 theh8 pin-nng5 kui7 toann5 cheng5, seng5-sim ki5-kiu5 liau2-au7, hian3 siong7 pin-nng5, hiong3 sin5-toann5 phun3 chiu2 sann pian3, che3-pai3 e5 gi5-sek chiah sng3 oan5-seng5. Ang-i5 koh ai3 the3 su-iau3 e5 lang5 che3-kai2, kui kang long2 chin bo5-eng5, lan5-tit hioh-khun3, khoann3 be7 chhut poann3 tiam2 phi5-lo5 koh-iunn7, kan-tann u7 boan2-chiok, kong-eng5 e5 chhio3-iong5, in-ui7 kin-a2-jit8 si7 Siau-lang chu2-te7 siong7 kai3 tiong7-iau3 e5 jit8-chi2."
        ]
      ],
      "篇名": "彼陣吼海的子民──記Kapasua夜祭"
    }
  ]
}
