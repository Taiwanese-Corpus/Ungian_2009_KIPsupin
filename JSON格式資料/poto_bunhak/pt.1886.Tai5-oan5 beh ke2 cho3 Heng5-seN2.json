{
  "作者": "編輯室",
  "出版年": "1886",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "咱這台灣e5 地方，現時京城不止對重，所以議論beh設做行省；已經行文書hou7道台，道台也有出告示通知行郊百姓講，是因為beh設行省所費無夠，姑不chiong著就出港口e5 貨物加抽分，拾零聚總，幫贊所費。也有分發委員ti7 逐所在，kah人對這4月初一日起，若有beh載貨出口著報委員知，hou7伊查驗、稅釐，才領單起行。到這4月20日道台有koh出告示講明，前張e5 告示是人看無明白，致到謠言誹謗，實在無影攏總beh抽；論到車載、人擔，以及內港船隻來往，攏無beh抽，若是入港e5 貨物照舊teh抽；獨獨有新設這個法度，就是出港e5 貨物定著一百分beh抽5釐。總是有人teh講，因為三郊m7甘願hou7伊抽，這個法度kiam2-chhai2設be7落；也有人teh講別日若beh設省城，是beh設ti7 彰化縣Sah8-tang-po2 hit-tah。也teh講無偌久teh-beh對安平設銅線通到澎湖、廈門，thang報緊急e5 消息。",
          "Lan2 chit Tai5-oan5 e5 te7-hng, hian7-si5 KiaN-siaN5 put-chi2 tui3-tiong7 , sou2-i2 gi7-lun7 beh siat cho3 Heng5-seN2 ; i2-keng kiaN5 bun5-su hou7 To7-tai5 , To7-tai5 ia7 u7 chhut ko3-si7 thong-ti hang5-kau peh-siN3 kong2 , Si7 in-ui7 beh siat Heng5-seN2 sou2-hui3 bo5-kau3 ,kou-put-chiong tioh8 chiu7 chhut kang2-khau2 e5 hoe3-mih8 ke thiu-hun , khioh-lan5 chu7-chong2 , pang-chan7 sou2-hui3 .  Ia7 u7 hun-hoat Ui2-oan5 ti7 tak8 sou2-chai7 , kah lang5 tui3 chit si3-goeh8 chhe-it jit8 khi2 ,na7 u7 beh chai3-hoe3 chhut-khau2 tioh8 po3 Ui2-oan5 chai , hou7 i cha-giam7 , soe3-li5 , chiah nia2-toaN khi2 kiaN5 .  Kau3 chit 4 goeh8 20 jit8 To7-tai5 u7 koh chhut ko3-si7 kong2-beng5 , cheng5-tiuN e5 ko3-si7 si7 lang5 khoaN3 bo5 beng5-pek8 , ti3-kau3 iau5-gian5 hui2-pong3 ; sit8-chai7 bo5-iaN2 long2-chong2 beh thiu ; lun7 kau3 chhia chai3 , lang5 taN, i2-kip8 lai7-kang2 chun5-chiah lai5-ong2 , long2 bo5 beh thiu , na7 si7 jip8-kang2 e5 hoe3-mih8 chiau3-ku7 teh thiu ;tok8-tok8 u7 sin-siat chit e5 hoat-tou7 , chiu7-si7 chhut-kang2 e5 hoe3-mih8 tiaN7-tioh8 chit8-pah hun beh thiu 5 li5 .  Chong2-si7 u7 lang5 teh kong2 , in-ui7 SaN-kau m7 kam-goan7 hou7 i thiu ,chit e5 hoat-tou7 kiam2-chhai2 siat be7 loh8 .  Ia7 u7 lang5 teh kong2 pat8-jit8 na7 beh siat Seng2-siaN5 , si7 beh siat ti7 Chiang-hoa3-koan7 Sah8-tang-po2 hit-tah .  Ia7 teh kong2 bo5 loa7 ku2 teh-beh tui3 An-peng5 siat tang5-soaN3 thong kau3 PheN5-ou5 , E7-mng5 , thang po3 kin2-kip e5 siau-sit."
        ]
      ],
      "篇名": "Tai5-uan5 beh ke2 tso3 Hing5-senn2"
    }
  ]
}
