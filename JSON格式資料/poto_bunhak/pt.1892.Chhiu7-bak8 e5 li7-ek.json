{
  "作者": "卓振德",
  "出版年": "1892",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "今論到上帝所做--e5，照咱世間人 e5 肉眼是看be7會齊了。物有寶貝--e5，也有較粗俗--e5；若是beh 講起到齊備，是講be7盡。",
          "TaN lun7 kau3 Siong7-te3 sou2 cho3--e5, chiau3 lan2 se3-kan lang5 e5 jiok8-gan2 si7 khoaN3 be7-e7 chiau5 liau2. Mih8 u7 po2-poe3--e5, ia7 u7 khah chhou-siok8--e5 ; na7 si7 beh kong2-khi2 kau3 chiau5-pi7 , si7 kong2 be7 chin7 ."
        ],
        [
          "小可舉起一項來講；地面上 e5 樹林，有甚物thang干涉 ti7 咱人 ？若略仔來想實在是有，真大。Hit號 e5 所在是較常有水，也較愛tui3 hia落雨；想到這個到底是甚物理 ti7--teh？真正有；的確是有理。因為樹林是屬ti7 高山嶺尾 e5 中間；若是伊常常茂盛，是tui3 較有罩雲 ti7 hia，就快快會落雨；平洋 e5 所在百項草木也toe3伊興起。",
          "Sio2-khoa2 ku2-khi2 chit8 hang7 lai5 kong2 ;Te7-bin7 chiuN7 e5 chhiu7-na5,u7 sim2-mih8 thang kan-siap8 ti7 lan2 lang5?Na7 lioh8-a2 lai5 siuN7 sit8-chai7 si7 u7 ,chin toa7. Hit-ho7 e5 sou2-chai7 si7 khah siong5 u7 chui2 , ia7 khah ai3 tui3 hia loh8-hou7 ; siuN7 kau3 chit e5 tau3-ti2 si7 sim2-mih8 li2 ti7--teh? Chin-chiaN3 u7; tek-khak si7 u7 li2. In-ui7 chhiu7-na5 si7 siok8-ti7 koan5-soaN-nia2-boe2 e5 tiong-kan; na7 si7 i siong5-siong5 bou7-seng7 , si7 tui3 khah u7 ta3 hun5 ti7 hia, chiu7 khoai3-khoai3 e7 loh8-hou7 ; peN5-iuN5 e5 sou2-chai7 pah-hang7 chhau2-bak8 ia7 toe3 i heng-khi2 ."
        ],
        [
          "Koh，樹 e5 根竄入ti7 深深 e5 塗，食 hit 內面 e5 水氣，也續會吸hit個水，hou7伊較浮起來，就tui3 較低 e5 坑溝流出來。常常有樹影 teh 致蔭--伊，無論是炕旱 抑是年尾時定著有活活 teh 流出；hou7 人平安來享受--伊。設使人若到ti7 這號 e5好景緻得著樹影 e5 致蔭，受著涼風活氣 e5 歡喜，心受著這時 e5 感激，可惜濟濟人be7曉得thang推到hit個源頭，是甚物人會得hou7伊an2-ni。總是人著會曉保惜上帝所做 e5 物，伊所做逐項無m7是beh 做咱人 e5 利益。",
          "Koh , chhiu7 e5 kin chhoan3 jip8 ti7 chhim-chhim e5 thou5, chiah8 hit lai7-bin7 e5 chui2-khi3 , ia7 soa3 e7 khip hit e5 chui2 , hou7 i khah phu5--khi2-lai5, chiu7 tui3 khah ke7 e5 kheN-kau lau5--chhut-lai5. Siong5-siong5 u7 chhiu7-ng2 teh ti3-im3--i, bo5-lun7 si7 khong3-han7 a2 si7 ni5-boe2-si5 tiaN7-tioh8 u7 oah8-oah8 teh lau5 chhut ; hou7 lang5 peng5-an lai5 hiong2-siu7--i . Siat-su2 lang5 na7 kau3 ti7 chit-ho7 e5 ho2 keng2-ti3 tit tioh8 chhiu7-ng2 e5 ti3-im3 , siu7 tioh8 liang5-hong oah8-khi3 e5 hoaN-hi2, sim siu7 tioh8 chit-si5 e5 kam2-kek , kho2-sioh che7-che7 lang5 be7-hiau2-tit thang chhui kau3 hit e5 goan5-thau5, si7 sim2-mih8 lang5 e7 tit hou7 i an2-ni. Chong2-si7 lang5 tioh8 e7-hiau2 po2-sioh Siong7-te3 sou2 cho3 e5 mih8, I sou2 cho3 tak8-hang7 bo5 m7 si7 beh cho3 lan2 lang5 e5 li7-ek ."
        ],
        [
          "早亞伯拉罕hit時e5 人掠這個水真保惜，kiam2-chhai2 聽見e5 人的確掠做奇怪 e5事。這個水 beh-thai3 著chiah保惜？In 當時teh 保惜是用石盤鑿做井，內面是闊，嘴是隘，款式親像甕，thang用石koh來蓋--伊，若抵著炕旱抑是年尾時就利便通用，m7免有欠水 e5 艱苦。親像以色列百姓 ti7 曠野ai3 得著這點仔水來止嘴礁，也無。",
          "Cha2 A-pek-liap8-han2 hit-si5 e5 lang5 liah8 chit e5 chui2 chin po2-sioh,kiam2-chhai2 thiaN-kiN3 e5 lang5 tek-khak liah8-cho3 ki5-koai3 e5 su7 . Chit e5 chui2 beh-thai3 tioh8 chiah po2-sioh? In-tng-si5 teh po2-sioh si7 eng7 chioh8-poaN5 chhak8 cho3 cheN2, lai7-bin7 si7 khoah , chhui3 si7 eh8, khoan2-sit chhin-chhiuN7 ang3,thang eng7 chioh8 koh lai5 kham3--i , na7 tu2 tioh8 khong3-han7 a2 si7 ni5-boe2-si5 chiu7 li7-pian7 thang eng7 , m7 bian2 u7 khiam3 chui2 e5 kan-khou2 . Chhin-chhiuN7 I2-sek-liat8 peh-siN3 ti7 khong3-ia2 ai3 tit tioh8 chit tiam2-a2 chui2 lai5 chi2 chhui3-ta , ia7 bo5 ."
        ],
        [
          "今來比一所在，就是ti7 柑仔林早e5 時陣，前後有樹林水 ia7 充足流過 ti7 炕旱佮冬尾時，攏有thang潤澤，今無--lah！常常 ti7 年尾有欠缺水 e5 艱苦，che是因為無樹林thang致蔭。也是人tui3 起頭貪著小可財利用hiah-e5 樹剉來燒火炭，去賣錢。Che是捨本逐末，若是人會曉得用，就be7 會害到 ti7 根本。若會親像孟子所講 e5話是真好，伊講，「斧頭若照時入山林，就樹木用be7了」。Koh，禮記月令hit 篇teh 講，「季夏 e5 月樹木抵仔 beh 茂盛，就命令掌山林e5 官入去樹林內巡察 chiah-e5 樹木，是無ai3 hou7 人斬伐」。可見古早明哲 e5 人也通達這號e5 理，來做thang保惜。今咱若會曉保惜這號 e5 賞賜，無m7是做咱e5大利益。",
          "TaN lai5 pi2 chit8 sou2-chai7 , chiu7-si7 ti7 Kam-a2-na5 cha2 e5 si5-chun7, cheng5-au7 u7 chhiu7-na5 chui2 ia7 chhiong-chiok lau5 koe3 ti7 khong3-han7 kap tang-boe2-si5, long2 u7 thang lun7-tek8, taN bo5 lah! Siong5-siong5 ti7 ni5-boe2 u7 khiam3-khoeh chui2 e5 kan-khou2 , che si7 in-ui7 bo5 chhiu7-na5 thang ti3-im3 . Ia7 si7 lang5 tui3 khi2-thau5 tham tioh8 sio2-khoa2 chai5-li7 eng7 hiah-e5 chhiu7 chho3 lai5 sio hoe2-thoaN3, khi3 be7 chiN5 . Che si7 sia3-pun2 tiok8-boat8, na7 si7 lang5 e7-hiau2-tit eng7 , chiu7 be7 e7 hai7 kau3 ti7 kin-pun2. Na7 e7 chhin-chhiuN7 Beng7-chu2 sou2 kong2 e5 oe7 si7 chin ho2, i kong2, “Pou2-thau5 na7 chiau3-si5 jip8 soaN-na5 , chiu7 chhiu7-bak8 eng7 be7 liau2” . Koh , Le2-ki3 goat8-leng7 hit phiN teh kong2 ,“Kui3-ha7 e5 goeh8 chhiu7-bak8 tu2-a2 beh bou7-seng7 , chiu7 beng7-leng7 chiang2 san-lim5 e5 koaN jip8 khi3 chhiu7-na5 lai7 sun5-chhat chiah-e5 chhiu7-bak8 , si7 bo5 ai3 hou7 lang5 cham2-hoat8 ” . Kho2-kian3 kou2-cha2 beng5-tiat e5 lang5 ia7 thong-tat8 chit-ho7 e5 li2 , lai5 cho3 thang po2-sioh . TaN lan2 na7 e7-hiau2 po2-sioh chit-ho7 e5 siuN2-su3,bo5 m7 si7 cho3 lan2 e5 toa7 li7-ek ."
        ],
        [
          "Koh，來講一所在，就是ti7香港，早e5時親像死地無雨水thang潤澤，草木一概kou-ta5 be7發。今有明理e5 人去 hia 開墾栽種樹木，後來樹木茂盛，就較有雨水以及涼風活氣。Tui3 an2-ni 就無koh 做曠野，煞變成極鬧熱 e5 所在。An2-ni-siN 若地獄變做天堂。Che也thang講，「讚天地之化育」。",
          "Koh, lai5 kong2 chit8 sou2-chai7 , chiu7-si7 ti7 Hiong-kang2 , cha2 e5 si5 chhin-chhiuN7 si2-te7 bo5 hou7-chui2 thang lun7-tek8 , chhau2-bak8 it-khai3 kou-ta5 be7 hoat . TaN u7 beng5-li2 e5 lang5 khi3 hia khai-khun2 chai-cheng3 chhiu7-bak8, au7-lai5 chhiu7-bak8 bou7-seng7 , chiu7 khah u7 hou7-chui2 i2-kip8 liang5-hong oah8-khi3 . Tui3 an2-ni chiu7 bo5 koh cho3 khong3-ia2, soa3 piN3-chiaN5 kek8 lau7-jiat8 e5 sou2-chai7 . An2-ni-siN na2 te7-gek8 piN3-cho3 thian-tong5 . Che ia7 thang kong2 , “ Chan3 thian-te7 chi hoa3-iok8 ” ."
        ]
      ],
      "篇名": "Tshiu7-bak8 e5 li7-ik"
    }
  ]
}
