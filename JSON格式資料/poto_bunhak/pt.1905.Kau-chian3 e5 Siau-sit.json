{
  "作者": "編輯室",
  "出版年": "1905",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "近來ti7 滿州攏無甚物聽見交戰e5消息。總是8月30號ti7 樺太島西爿岸，有一所在號做芝加溝hia有大交戰。日俄相 thai5 五點鐘久。俄死e5有130名，日死傷7個。日有得著俄e5軍裝不止濟。了後樺太島攏安靜。",
          "Kin7-lai5 ti7 Boan2-chiu long2 bo5 sim2-mih8 thiaN-kiN3 kau-chian3 e5 siau-sit. Chong2-si7 8 goeh8 30 ho7 ti7 Hoa5-thai3-to2 sai-peng5-hoaN7, u7 chit8 sou2-chai7 ho7-cho3 Chi-ka-kau hia u7 toa7 kau-chian3. Jit8-Ngou5 sio-thai5 gou7 tiam2-cheng ku2. Ngou5 si2--e5 u7 130 mia5, Jit8 si2-siong7--e5. Jit8 u7 tit tioh8 Ngou5 e5 kun-chong put-chi2 che7. Liau2-au7 Hoa5-thai3-to2 long2 an-cheng7."
        ],
        [
          "講和",
          "Kang2-ho5"
        ],
        [
          "今日俄兩國已經相 thai5 年半久較加。兩爿了銀佮人e5性命算be7 了，真可惜！到後來美國e5大統領出頭請兩國派全權e5大臣來聚集議和，煞交戰。日俄攏甘願，就派大臣去美國e5京城，華盛頓，聚集議和。",
          "TaN Jit8-Ngou5 nng7 kok i2-keng sio-thai5 ni5-poaN3-ku2 khah ke. Liong2 peng5 liau2 gin5 kap lang5 e5 seN3-mia7 sng3 be7 liau2, chin kho2-sioh ! Kau3 au7-lai5 Bi2-kok e5 Toa7-thong2-leng2 chhut-thau5 chhiaN2 liong2 kok phai3 choan5 koan5 e5 tai7-sin5 lai5 chu7-chip8 gi7-ho5, soah kau-chian3. Jit8-Ngou5 long2 kam-goan7, chiu7 phai3 tai7-sin5 khi3 Bi2-kok e5 kiaN-siaN5, Hoa-seng7-tun3, chu7-chip8 gi7-ho5."
        ],
        [
          "Tui3起交戰到路尾，日見thai5見贏，就照公道來算俄應該著降服ti7日所立講和e5條款。Hiah e5條款，幾若條較要緊--e5有印ti7 7月e5教會報75面。到全權大臣聚集就知俄 m7 甘願幾若項，親像樺太島佮烏蘇里沿岸歸日，m7 肯對Pou-iam5-su-tek退兵，m7 肯將in走去清國e5戰船讓hou7 日，也 m7 肯賠銀。為著an2-ni-siN，講和e5事誌起先險險be7成。",
          "Tui3 khi2 kau-chian3 kau3 lou7-boe2, Jit8 kian3-thai5 kian3-iaN5, chiu7 chiau3 kong-to7 lai5 sng3 Ngou5 eng-kai tioh8 hang5-hok8 ti7 Jit8 sou2 lip8 kang2-ho5 e5 tiau5-khoaN2. Hiah e5 tiau5-khoaN2, kui2-na7 tiau5 khah iau3-kin2--e5 u7 in3 ti7 7 goeh8 e5 Kau3-hoe7-po3 75 bin7. Kau3 choan5-koan5 tai7-sin5 chu7-chip8 chiu7 chai Ngou5 m7 kam-goan7 kui2-na7 hang7, chhin-chhiuN7 Hoa5-thai3-to2 kap Ou-sou-li2 ian5-hoaN7 kui Jit8, m7 kheng2 tui3 Pou-iam5-su-tek the3 peng, m7 kheng2 chiong in chau2 khi3 Chheng-kok e5 chian3-chun5 niu7 hou7 Jit8, ia7 m7 kheng2 poe5-gin5. Ui7 tioh8 an2-ni-siN, kang2-ho5 e5 tai7-chi3 khi2-seng hiam2-hiam2 be7 chiaN5."
        ],
        [
          "Hiah e5全權大臣議論真久，到尾俄e5講若beh和定著著幾若項親像俄決斷無beh賠銀；俄 m7 肯允走去清國e5戰船歸hou7 日；俄 m7 肯約25年久無beh koh派戰船來到太平洋；俄甘願割樺太島e5一半歸日；甘願將滿州還清國；甘願准日出頭保護高麗；也甘願將滿州e5鐵路歸日。較要緊e5條款就是hiah e5。到尾日因為已經得著起交戰e5起見，又koh因為 m7 愛加了銀佮人e5性命，就甘願佮俄立煞交戰e5和約。論講和e5條款定著e5日期就是9月2號扑草稿，到第4號就決議。實在著感謝上帝。",
          "Hiah e5 choan5-koan5 tai7-sin5 gi7-lun7 chin ku2, kau3 boe2 Ngou5 e5 kong2 na7 beh ho5 tiaN7-tioh8 tioh8 kui2-na7 hang7 chhin-chhiuN7 Ngou5 koat-toan3 bo5 beh poe5-gin5; Ngou5 m7 kheng2 in2 chau2 khi3 Chheng-kok e5 chian3-chun5 kui hou7 Jit8; Ngou5 m7 kheng2 iok 25 ni5 ku2 bo5 beh koh phai3 chian3-chun5 lai5 kau3 Thai3-peng5-iuN5; Ngou5 kam-goan7 koah Hoa5-thai3-to2 e5 chit8-poaN3 kui Jit8; kam-goan7 chiong Boan2-chiu heng5 Chheng-kok; kam-goan7 chun2 Jit8 chhut-thau5 po2-hou7 Ko-le5; ia7 kam-goan7 chiong Boan2-chiu e5 thih-lou7 kui Jit8. Khah iau3-kin2 e5 tiau5-khoaN2 chiu7-si7 hiah e5. Kau3 boe2 Jit8 in-ui7 i2-keng tit tioh8 khi2 kau-chian3 e5 khi2-kian3, iu7-koh in-ui7 m7 ai3 ke liau2 gin5 kap lang5 e5 seN3-mia7, chiu7 kam-goan7 kap Ngou5 lip8 soah kau-chian3 e5 ho5-iok. Lun7 kang2-ho5 e5 tiau5-khoaN2 tiaN7-tioh8 e5 jit8-ki5 chiu7-si7 9 goeh8 2 ho7 phah chho2-ko2, kau3 te7 4 ho7 chiu7 koat-gi7. Sit8-chai7 tioh8 kam2-sia7 Siong7-te3."
        ],
        [
          "論這個和約濟濟人講日嶄然受克虧；總是因為照an2-ni甘願煞交戰所以hou7 西國大o-lo2 in e5德行。西國也深深感謝美國e5大統領因為伊出頭鬥周旋和好e5事。",
          "Lun7 chit e5 ho5-iok che7-che7 lang5 kong2 Jit8 cham2-jian5 siu7 khek-khui; chong2-si7 in-ui7 chiau3 an2-ni kam-goan7 soah kau-chian3 sou2-i2 hou7 se-kok toa7 o-lo2 in e5 tek-heng7. Se-kok ia7 chhim-chhim kam2-sia7 Bi2-kok e5 Tai7-thong2-leng2 in-ui7 i chhut-thau5 tau3 chiu-soan5 ho5-ho2 e5 su7."
        ],
        [
          "外國有大o-lo2日e5皇帝因為甘願佮俄相和；總是日e5百姓真 m7 甘願。Ti7 東京對俄同志會佮新聞e5書記，這等號e5人e5意思佮講和e5條款對反，就上奏章hou7 宮內省。Siang7 hit一派e5人ti7 第5號有開大會ti7 日本國e5公園，就是ti7 東京城內。Tui3 an2-ni-seN 就ti7 東京，橫濱佮大阪有生起大擾亂。百姓佮警察相thai5，兩爿真濟有死傷。逐個警察衙佮五十外e5派出所攏hou7 百姓燒lio2去。又koh有燒、扑壞內務大臣e5官廳以及幾若間拜堂。官府派兵出去扑就照an2-ni漸漸安靜，到7號早起hiah e5 歹人攏逃走。",
          "Goa7-kok u7 toa7 o-lo2 Jit8 e5 Hong5-te3 in-ui7 kam-goan7 kap Ngou5 saN-ho5; chong2-si7 Jit8 e5 peh-seN3 chin m7 kam-goan7. Ti7 Tang-kiaN tui3 Ngou5 tong5-chi3-hoe7 kap Sin-bun5 e5 Su-ki3, chit teng2-ho7 e5 lang5 e5 i3-su3 kap kang2-ho5 e5 tiau5-khoaN2 tui3-hoan2, chiu7 chiuN7 chau3-chiuN hou7 Kiong-loe7-seng2. Siang7 hit chit8 phai3 e5 lang5 ti7 te7 5 ho7 u7 khui Tai7-hoe7 ti7 Jit8-pun2-kok e5 kong-hng5, chiu7-si7 ti7 Tang-kiaN siaN5 lai7. Tui3 an2-ni-seN chiu7 ti7 Tang-kiaN, HoaiN5-pin kap Tai7-pan2 u7 seN khi2 toa7 jiau2-loan7. Peh-seN3 kap keng2-chhat sio-thai5, liong2-peng5 chin che7 u7 si2-siong. Tak8 e5 keng2-chhat-ge5 kap gou7-chap8 goa7 e5 phai3-chhut-sou2 long2 hou7 peh-seN3 sio-lio2--khi3. Iu7-koh u7 sio, phah-hoai7 Loe7-bu7 Tai7-sin5 e5 koaN-thiaN i2-kip8 kui2-na7 keng pai3-tng5. KoaN-hu2 phai3 peng chhut khi3 phah chiu7 chiau3 an2-ni chiam7-chiam7 an-cheng7, kau3 7 ho7 cha2-khi2 hiah e5 phaiN2 lang5 long2 to5-chau2."
        ],
        [
          "Ti7 東京濟濟人teh議論in城nih8有hiah-nih8大擾亂較大面是因為警察濫糝puih8刀去thai5人。所以teh參詳然後kiam2-chhai2 m7 准警察ha5 刀，kan-ta hou7 in ha5槌仔親像西國警察 e5 樣。",
          "Ti7 Tang-kiaN che7-che7 lang5 teh gi7-lun7 in siaN5--nih8 u7 hiah-nih8 toa7 jiau2-loan7 khah toa7-bin7 si7 in-ui7 keng2-chhat lam7-sam2 puih8-to khi3 thai5 lang5. Sou2-i2 teh chham-siang5 jian5-au7 kiam2-chhai2 m7 chun2 keng2-chhat ha5 to, kan-ta hou7 in ha5 thui5-a2 chhin-chhiuN7 se-kok keng2-chhat e5 iuN7."
        ],
        [
          "Ti7 11號，日上等e5戰艦號做三立，忽然發火ti7佐世保 e5港內。別e5戰船派水兵來鬥扑火，m7-ku2三立e5火藥庫有發火，船就粘tiau5 ti7 海底。死傷e5兵真濟，也chhoe7攏無身屍--e5有600名。Iau2-boe7知起火e5因端。",
          "Ti7 11 ho7, Jit8 siong7-teng2 e5 chian3-lam7 ho7-cho3 Sam-lip8, hut-jian5 hoat-hoe2 ti7 Cho2-se3-po2 e5 kang2-lai7. Pat8 e5 chian3-chun5 phai3 chui2-peng lai5 tau3 phah hoe2, m7-ku2 Sam-lip8 e5 hoe2-ioh8-khou3 u7 hoat hoe2, chun5 chiu7 liam5-tiau5 ti7 hai2-te2. Si2-siong e5 peng chin che7, ia7 chhoe7 long2 bo5 sin-si--e5 u7 600 mia5. Iau2-boe7 chai khi2-hoe2 e5 in-toaN."
        ],
        [
          "Tui3開戰到今，日本攏見thai5見贏；啥事受hiah-nih8冤屈來講和--leh？今將幾若等號e5人所講論--e5排列ti7下底：",
          "Tui3 khai-chian3 kau3 taN, Jit8-pun2 long2 kian3-thai5 kian3-iaN5; siaN2-su7 siu7 hiah-nih8 oan-khut lai5 kang2-ho5--leh? TaN chiong kui2-na7 teng2-ho7 e5 lang5 sou2 kang2-lun7--e5 pai5-liat8 ti7 e7-te2:"
        ],
        [
          "桂首相ti7 beh講和hit-tiap8 bat ka7某人講，「照交戰e5因端，咱攏是為著beh家己保護起見，m7 愛俄國來侵佔咱東爿。今高麗已經歸咱保護，俄國ti7 滿州e5經營也攏屬咱，就in穩當be7得thang tiam3咱chia放肆。An2-ni是已經得著照咱未交戰e5本意。就其餘hiah e5 割地賠銀e5條款算攏屬ti7 枝佮葉na7-tiaN7。」",
          "Kui3 Siu2-siong3 ti7 beh kang2-ho5 hit-tiap8 bat ka7 bou2 lang5 kong2, “Chiau3 kau-chian3 e5 in-toaN, lan2 long2 si7 ui7 tioh8 beh ka-ti7 po2-hou7 khi2-kian3, m7 ai3 Ngou5 kok lai5 chhim-chiam3 lan2 tang-peng5. TaN Ko-le5 i2-keng kui lan2 po2-hou7, Ngou5 kok ti7 Boan2-chiu e5 keng-eng5 ia7 long2 siok8 lan2, chiu7 in un2-tang3 be7 tit thang tiam3 lan2 chia hong3-su3. An2-ni si7 i2-keng tit tioh8 chiau3 lan2 boe7 kau-chian3 e5 pun2-i3. Chiu7 ki5-u5 hiah e5 koah-te7 poe5-gin5 e5 tiau5-khoaN2 sng3 long2 siok8 ti7 ki kap hioh8 na7-tiaN7.”"
        ],
        [
          "Koh元老大臣講，「今若koh再交戰，卻beh佔哈爾濱ham7 Po7-iam5-su-tek是快快。M7-ku2若beh koh thai5一年著koh開18億，佮所開了e5共是36億e5額，chiah e5 銀百姓著想看有氣力thang擔當抑無。做有thang擔當，也是嶄然艱苦e5事。又 koh若koh開一年e5所費，敢be7得thang扑到俄國e5京城來hou7 in降服。若是an2-ni m7 值著這陣iau2未加開18億致到艱苦e5時，來第先趁有講和e5機會是較好。論賠銀e5事 m7 免計較到an2-choaN2。」",
          "Koh Goan5-lo2 tai7-sin5 kong2, “TaN na7 koh chai3 kau-chian3, khiok beh chiam3 Khap-ni2-pin ham7 Po7-iam5-su-tek si7 khoai3-khoai3. M7-ku2 na7 beh koh thai5 chit8 ni5 tioh8 koh khai 18 ek, kap sou2 khai-liau2--e5 kiong7 si7 36 ek e5 giah8, chiah e5 gin5 peh-seN3 tioh8 siuN7 khoaN3 u7 khui3-lat8 thang tam-tng a2-bo5. Cho3 u7 thang tam-tng, ia7 si7 cham2-jian5 kan-khou2 e5 su7. Iu7-koh na7 koh khai chit8 ni5 e5 sou2-hui3, kaN2 be7 tit thang phah kau3 Ngou5-kok e5 kiaN-siaN5 lai5 hou7 in hang5-hok8. Na7 si7 an2-ni m7 tat8 tioh8 chit-chun7 iau2-boe7 ke khai 18 ek ti3-kau3 kan-khou2 e5 si5, lai5 tai7-seng than3 u7 kang2-ho5 e5 ki-hoe7 si7 khah ho2. Lun7 poe5-gin5 e5 su7 m7 bian2 ke3-kau3 kau3 an2-choaN2.”"
        ],
        [
          "陸海軍e5頭人講，「Tui3開戰到今，咱見thai5見贏。雖然是tui3兵e5勇猛，也大半出tui3 天teh保護才會an2-ni。設使今若koh thai5--落-去，敢有的確會親像前an2-ni e5大贏mah？做會來講，敢m7 免著用真濟人e5性命，親像獻牲禮hou7 天mah？An2-ni m7 值著趁這個講和e5機會來hou7 陸海軍齊全贏e5名聲得著保全是較好。」",
          "Liok8-hai2-kun e5 thau5-lang5 kong2, “Tui3 khai-chian3 kau3 taN, lan2 kian3-thai5 kian3-iaN5. Sui-jian5 si7 tui3 peng e5 iong2-beng2, ia7 toa7-poaN3 chhut tui3 thiN teh po2-hou7 chiah e7 an2-ni. Siat-su2 taN na7 koh thai5--loh8-khi3, kiam2 u7 tek-khak e7 chhin-chhiuN7 cheng5 an2-ni e5 toa7-iaN5 mah? Cho3 e7 lai5 kong2, kiam2 m7 bian2 tioh8 eng7 chin che7 lang5 e5 seN3-mia7, chhin-chhiuN7 hian3 seng-le2 hou7 thiN mah ? An2-ni m7 tat8 tioh8 than3 chit e5 kang2-ho5 e5 ki-hoe7 lai5 hou7 liok8-hai2-kun chiau5-chng5 iaN5 e5 mia5-siaN tit tioh8 po2-choan5 si7 khah ho2.”"
        ],
        [
          "照這三等號e5人所講e5，是替國家不止gau5打算。眾人攏講講和有抵著大冤屈凌辱che是甚物解說？",
          "Chiau3 chit saN teng2-ho7 e5 lang5 sou2 kong2--e5, si7 the3 kok-ka put-chi2 gau5 taN2-sng3. Cheng3-lang5 long2 kong2 kang2-ho5 u7 tu2 tioh8 toa7 oan-khut leng5-jiok8 che si7 sim2-mih8 ke2-soeh ?"
        ]
      ],
      "篇名": "Kau-tsian3 e5 Siau-sit"
    }
  ]
}
