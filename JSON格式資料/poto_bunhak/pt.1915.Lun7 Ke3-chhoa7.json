{
  "作者": "林燕臣",
  "出版年": "1915",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "論嫁娶e5風俗，照古早e5例，男三十歲才娶，女二十歲才嫁。這是周公所定著e5例。Koh文中子e5冊有講，「婚姻論財夷虜之道，君子不入其中，」解說就是講，嫁娶若計較聘金是蕃邦e5法度，君子e5人m7入in e5所在；意思是看輕嫁娶beh收聘金偌濟，若準做買賣一樣。可惜今不同古，風俗na2痺na2歹。一項是早嫁娶e5 m7好。Bat看見查甫人ti7 18、19歲e5時就娶，查某人ti7 15、16歲e5時就嫁，致到無幾歲就死，設使若無短歲壽，就所生e5子兒也m7成物，親像果子叢na2幼嫩，就所結e5果子真細粒，人早娶也是an2-ne。",
          "Lun7 ke3-chhoa7 e5 hong-siok8, chiau3 kou2-cha2 e5 le7, lam5 saN-chap8 hoe3 chiah chhoa7, lu2 ji7-chap8 hoe3 chiah ke3. Che si7 Chiu-kong sou2 tiaN7-tioh8 e5 le7. Koh Bun5-tiong-chu2 e5 chheh u7 kong2, “Hun-in lun7 chai5 i5-lou2 chi-to7, kun-chu2 put jip8 ki5-tiong,” ke2-soeh chiu7-si7 kong2, ke3-chhoa7 na7 ke3-kau3 pheng3-kim si7 hoan-pang e5 hoat-tou7, kun-chu2 e5 lang5 m7 jip8 in e5 sou2-chai7; i3-su3 si7 khoaN3-khin ke3 chhoa7 beh siu pheng3-kim loa7 che7, na2-chun2 cho3 be2-be7 chit8-iuN7. Kho2-sioh kim put-tong5 kou2, hong-siok8 na2 pi3 na2 phaiN2. Chit8 hang7 si7 cha2 ke3-chhoa7 e5 m7 ho2. Bat khoaN3-kiN3 cha-pou-lang5 ti7 18, 19 hoe3 e5 si5 chiu7 chhoa7, cha-bou2-lang5 ti7 15, 16 hoe3 e5 si5 chiu7 ke3, ti3-kau3 bo5 kui2 hoe3 chiu7 si2; siat-su2 na7 bo5 te2-hoe3-siu7, chiu7 sou2 seN e5 kiaN2-ji5 ia7 m7-chiaN5 mih8, chhin-chhiuN7 koe2-chi2-chang5 na2 iu3-chiN2, chiu7 sou2 kiat e5 koe2-chi2 chin se3-liap8, lang5 cha2 chhoa7 ia7 si7 an2-ne."
        ],
        [
          "Koh一項，嫁娶e5 m7好就是代先品聘金偌濟，然後才定著。Bat看見某所在e5風俗，娶一個某有e5著送600箍，有e5著送500，上少也著送300箍。Bat有某人ka7人借錢來娶，娶了無thang還，著hou7債主生利息，到生子iau2-boe7還清楚若準背重擔一樣。這號e5風俗實在m7好。Kiam2-chhai2做父母e5人teh想，我生這個查某子自細漢紅紅幼幼飼到大，hou7伊食穿用算be7了，kiam2 m7-thang收伊幾百銀來食麼？若是an2-ne扑算真無雅氣，抵抵親像做生理人算本賣貨；著想咱飼查某子要緊著揀好子婿，不在beh收銀偌濟，何妨咱若有查甫子也著娶。",
          "Koh chit8 hang7, ke3-chhoa7 e5 m7 ho2 chiu7-si7 tai7-seng phin2 pheng3-kim loa7 che7, jian5-au7 chiah tiaN7-tioh8. Bat khoaN3-kiN3 bou2 sou2-chai7 e5 hong-siok8, chhoa7 chit8 e5 bou2 u7-e5 tioh8 sang3 600 khou, u7-e5 tioh8 sang3 500, siang7 chio2 ia7 tioh8 sang3 300 khou. Bat u7 bou2-lang5 ka7 lang5 chioh chiN5 lai5 chhoa7; chhoa7 liau2 bo5 thang heng5, tioh8 hou7 che3-chu2 seN li7-sek, kau3 seN-kiaN2 iau2-boe7 heng5 chheng-chho2 na2-chun2 poe7 tang7-taN3 chit8-iuN7. Chit ho7 e5 hong-siok8 sit8-chai7 m7 ho2. Kiam2-chhai2 cho3 pe7-bo2 e5 lang5 teh siuN7, goa2 seN chit e5 cha-bou2 kiaN2 chu7 se3-han3 ang5-ang5 iu3-iu3 chhi7 kau3 toa7, hou7 i chiah8 chheng7 eng7 sng3 be7 liau2, kiam2 m7-thang siu i kui2 pah gin5 lai5 chiah8 mah ? Na7 si7 an2-ne phah-sng3 chin bo5 nga2-khi3, tu2-tu2 chhin-chhiuN7 cho3 seng-li2 lang5 sng3-pun2 be7-hoe3; tioh8 siuN7 lan2 chhi7 cha-bou2-kiaN2 iau3-kin2 tioh8 keng2 ho2 kiaN2-sai3, put-chai7 beh siu gin5 loa7 che7, ho5-hong2 lan2 na7 u7 cha-pou-kiaN2 ia7 tioh8 chhoa7."
        ],
        [
          "嫁出去既然無收銀，娶入來也是an2-ne。俗語講，「苦重苦。」我bat聽見有一等號人真thang做模範。伊對子婿hit爿講，「隨我去，隨汝來，」意思是講，「你無嫌阮無嫁妝，阮也無嫌lin2無聘金，」an2-ne兩爿kiam2無真自由koh雅氣mah？",
          "Ke3--chhut-khi3 ki3-jian5 bo5 siu gin5, chhoa7--jip8-lai5 ia7 si7 an2-ne. Siok8-gu2 kong2, “Khou2 teng5 khou2.” Goa2 bat thiaN-kiN3 u7 chit8 teng2-ho7 lang5 chin thang cho3 bou5-hoan7. I tui3 kiaN2-sai3 hit-peng5 kong2, “Sui5 goa2 khi3, sui5 li2 lai5,” i3-su3 si7 kong2, “Li2 bo5 hiam5 goan2 bo5 ke3-chng, goan2 ia7 bo5 hiam5 lin2 bo5 pheng3-kim,” an2-ne nng7 peng5 kiam2 bo5 chin chu7-iu5 koh nga2-khi3 mah ?"
        ],
        [
          "我啥事講an2-ne，是因為bat 有信徒siuN早娶，致到所生e5子m7成囡仔，koh本身也有陷害。An2-ne beh thai3會hou7咱e5子孫勇壯mah？俗語講：M7 bat m7驚，全bat全驚。」現時逐項teh改良，這個娶e5事誌有關係ti7後世代e5子孫，koh較著改良；設使男若會吞忍到二十四歲上，女上緊到二十歲，照an2-ni來嫁娶穩當較合衛生。",
          "Goa2 siaN2-su7 kong2 an2-ne, si7 in-ui7 bat u7 sin3-tou5 siuN cha2 chhoa7, ti3-kau3 sou2 siN e5 kiaN2 m7-chiaN5 gin2-na2, koh pun2-sin ia7 u7 ham7-hai7. An2-ne beh thai3 oe7 hou7 lan2 e5 kiaN2-sun iong2-chong7 mah? Siok8-gu2 kong2: M7 bat m7 kiaN, choan5 bat choan5-kiaN.” Hian7-si5 tak8-hang7 teh kai2-liong5, chit e5 chhoa7 e5 tai7-chi3 u7 koan-he7 ti7 au7 se3-tai7 e5 kiaN2-sun, koh khah tioh8 kai2-liong5; siat-su2 lam5 na7 oe7 thun-jun2 kau3 ji7-chap8-si3 he3 siong7, lu2 siong7 kin2 kau3 ji7-chap8 he3, chiau3 an2-ni lai5 ke3-chhoa7 un2-tang3 khah hah8 oe7-seng."
        ],
        [
          "Koh一項，屬主e5人teh嫁娶，2爿若kah意著聽兩爿e5利便。Bat看東港e5風俗若嫁子e5時著備辦房內e5家私，親像面桶架、面桶、梳頭桌、風爐櫃、衫仔櫥、椅頭仔、頂下桌。新娘這爿既然送chiah-e5物，子婿hit爿的確著送幾若百e5聘金。俗語講，「一poah hi3一poah chhou3 。」信主e5人也染著這號e5風俗。前日有人送chiah-e5妝奩行幾若舖路。這kiam2 m7是chhak8 ke5家己舉mah？最第一thang可惜e5，一個某兄弟做某姊妹已經年外久，歲頭也是濟，總是無聘金thang去娶。這kiam2 m7是thang煩惱mah？HaiN3--ah！光景那竭，錢那難趁，著儉省節制做要緊，留--寡獻hou7教會來疼上帝。我講這2項，向望列位兄姊深深去想，m7-thang執守舊慣。咱有時出嘴就講in是世俗人。講一句話著細膩，驚了會激著in受氣，著想看咱逐項e5所做，果然有脫俗抑無。",
          "Koh chit8 hang7, siok8 Chu2 e5 lang5 teh ke3-chhoa7, liong2-peng5 na7 kah-i3 tioh8 theng3 liong2-peng5 e5 li7-pian7. Bat khoaN3 Tang-kang2 e5 hong-siok8 na7 ke3-kiaN2 e5 si5 tioh8 pi7-pan7 pang5-lai7 e5 ke-si, chhin-chhiuN7 bin7-thang2-ke3, bin7-thang2, se-thau5-toh, hong-lou5-kui7, saN-a2-tu5, i2-thau5-a2, teng2-e7-toh. Sin-niu5 chit peng5 ki3-jian5 sang3 chiah-e5 mih8, kiaN2-sai3 hit peng5 tek-khak tioh8 sang3 kui2-na7 pah e5 pheng3-kim. Siok8-gu2 kong2, “Chit8 poah hi3 chit8 poah chhou3.” Sin3 Chu2 e5 lang5 ia7 jiam2 tioh8 chit ho7 e5 hong-siok8. Cheng5-jit8 u7 lang5 sang3 chiah-e5 chng-liam5 kiaN5 kui2-na7 phou3-lou7. Che kiam2 m7 si7 chhak8 ke5 ka-ti7 gia5 mah ? Choe3 te7-it thang kho2-sioh e5, chit8 e5 bou2 hiaN-ti7 cho3 bou2 chi2-moe7 i2-keng ni5-goa7 ku2, hoe3-thau5 ia7 si7 che7, chong2-si7 bo5 pheng3-kim thang khi3 chhoa7. Che kiam2 m7 si7 thang hoan5-lo2 mah ? HaiN3--ah ! Kong-keng2 na2 kiat8, chiN5 na2 oh than3, tioh8 khiam7-seN2 chiat-che3 cho3 iau3-kin2, lau5--koa2 hian3 hou7 kau3-hoe7 lai5 thiaN3 Siong7-te3. Goa2 kong2 chit nng7 hang7, ng3-bang7 liat8-ui7 hiaN-che2 chhim-chhim khi3 siuN7, m7-thang chip-siu2 ku7-koan3. Lan2 u7-si5 chhut-chhui3 chiu7 kong2 in si7 se3-siok8 lang5. Kong2 chit8 ku3 oe7 tioh8 se3-ji7, kiaN-liau2 e7 kek tioh8 in siu7-khi3, tioh8 siuN7 khoaN3 lan2 tak8 hang7 e5 sou2 cho3, ko2-jian5 u7 thoat-siok8 a2-bo5."
        ]
      ],
      "篇名": "Lun7 Ke3-tshua7"
    }
  ]
}
