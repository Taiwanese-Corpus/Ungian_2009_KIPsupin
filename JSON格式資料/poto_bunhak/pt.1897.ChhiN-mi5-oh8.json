{
  "作者": "編輯室",
  "出版年": "1897",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "Ti7 這近日有接著日本 e5每日新聞雜報；其中有講起音樂會 e5 事情，今 ai3將較要緊e5 大意摘起來報hou7 逐家知。咱台南府幾年前甘牧師設一間訓瞽堂 beh 教青瞑人學讀冊，亦有叫幾若個青瞑囡仔來讀。照甘牧師 e5意思ai3差幾個去日本 e5 青瞑學thang讀較深，向望後來較大路用；m7-ku2 無夠額所費。有寫批問台北teh 管學 e5 官看怎樣。這個管學e5 官無偌久倒去日本有講起這層事；有一個青瞑 e5 樂師聽見大大體貼這個事誌，就舉議著召音樂會聚集來作樂hou7人聽，所趁 e5 錢攏幫贊台南青瞑囡仔。所以台灣管學e5 官佮幾若位 e5 先生，也有西國e5 先生一位，in 攏大出力設法 hou7 這個音樂會聚集。這個音樂會就是日本有人刁持去學習音樂到真精光來設成這個會；凡若有甚物好事ai3 贊成，in 就聚集作樂 hou7 人聽，所趁 e5 錢就thang做成好事。人若 beh 去聽樂 in 著出錢買一張單才有位thang去聽。這pang聚集作樂有濟濟百姓去買單，也有皇宮內e5 王親去買上等位e5單100 張。Tui3 an2-ni這koe3 e5 音樂會所趁 e5 錢有五百外箍，攏寄去東京青瞑學，beh做甘牧師tui3台南差去 e5 青瞑囡仔 e5 所費。Hiah-e5主事佮贊成e5人，看著皇宮內e5 王親也買hiah濟張單，in 大歡喜到極，因為皇帝常常愛開恩賜來贊成好事。",
          "Ti7 chit kin7-jit8 u7 chiap tioh8 Jit8-pun2 e5 Mui2-jit8 sin-bun5 chap8-po3 ; ki5-tiong u7 kong2-khi2 Im-gak8-hoe7 e5 su7-cheng5 , taN ai3 chiong khah iau3-kin2 e5 tai7-i3 tiah-khi2 lai5 po3 hou7 tai7-ke chai. Lan2 Tai5-lam5-hu2 kui2 ni5 cheng5 Kam Bok8-su siat chit8 keng Hun3-kou2-tong5 beh ka3 chhiN-mi5-lang5 oh8 thak8 chheh , iah8 u7 kio3 kui2-na7 e5 chhiN-mi5 gin2-na2 lai5 thak8 . Chiau3 Kam Bok8-su e5 i3-su3 ai3 chhe kui2 e5 khi3 Jit8-pun2 e5 chhiN-mi5-oh8 thang thak8 khah chhim , ng3-bang7 au7-lai5 khah toa7 lou7-eng7 ; m7-ku2 bo5 kau3-giah8 sou2-hui3. U7 sia2-phoe mng7 Tai5-pak teh koan2 oh8 e5 koaN khoaN3 chaiN2-iuN7 . Chit e5 koan2 oh8 e5 koaN bo5 loa7 ku2 to3 khi3 Jit8-pun2 u7 kong2-khi2 chit chan5 su7 ; u7 chit8 e5 chhiN-mi5 e5 gak8-su thiaN-kiN3 toa7-toa7 the2-thiap chit e5 tai7-chi3 , chiu7 ki2-gi7 tioh8 tiau3 Im-gak8-hoe7 chu7-chip8 lai5 chok-gak8 hou7 lang5 thiaN , sou2 than3 e5 chiN5 long2 pang-chan7 Tai5-lam5 chhiN-mi5 gin2-na2. Sou2-i2 Tai5-oan5 koan2-oh8 e5 koaN kap kui2-na7 ui7 e5 sian-siN, ia7 u7 se-kok e5 sian-siN chit8 ui7, in long2 toa7 chhut-lat8 siat-hoat hou7 chit e5 Im-gak8-hoe7 chu7-chip8 . Chit e5 Im-gak8-hoe7 chiu7-si7 Jit8-pun2 u7 lang5 tiau5-ti5 khi3 hak8-sip8 im-gak8 kau3 chin cheng-kong lai5 siat-chiaN5 chit e5 hoe7 ; hoan7-na7 u7 sim2-mih8 ho2-su7 ai3 chan3-seng5 , in chiu7 chu7-chip8 chok-gak8 hou7 lang5 thiaN, sou2 than3 e5 chiN5 chiu7 thang cho3-chiaN5 ho2-su7 . Lang5 na7 beh khi3 thiaN gak8 in tioh8 chhut chiN5 be2 chit8 tiuN toaN chiah u7 ui7 thang khi3 thiaN. Chit pang chu7-chip8 chok-gak8 u7 che7-che7 peh-siN3 khi3 be2 toaN , ia7 u7 Hong5-kiong lai7 e5 ong5-chhin khi3 be2 siong7-teng2 ui7 e5 toaN 100 tiuN . Tui3 an2-ni chit koe3 e5 Im-gak8-hoe7 sou2 than3 e5 chiN5 u7 gou7-pah goa7 khou, long2 kia3 khi3 Tang-kiaN chhiN-mi5-oh8, beh cho3 Kam Bok8-su tui3 Tai5-lam5 chhe--khi3 e5 chhiN-mi5 gin2-na2 e5 sou2-hui3. Hiah-e5 chu2-su7 kap chan3-seng5 e5 lang5, khoaN3 tioh8 Hong5-kiong lai7 e5 ong5-chhin ia7 be2 hiah che7 tiuN toaN, in toa7 hoaN-hi2 kau3-kek8, in-ui7 Hong5-te3 siong5-siong5 ai3 khui in-su3 lai5 chan3-seng5 ho2-su7 ."
        ],
        [
          "當hit日台灣管學 e5 官姓伊澤名修二也續起來講，「甘牧師是前咱日本人tui3 地理冊 bat 台灣 e5 名，伊就來tiam3 chit e5 海嶼，出力慇懃教示這海嶼 e5 人；二十五年久tiam3 chia 若親像1日久，今伊e5 年歲濟是老成 e5老大人。」Ti7 6月20日甘牧師所差3個青瞑囡仔已經落船去日本；就是屬府城入教 e5陳春、蔡溪、郭主恩。咱有時著數念in，求上帝hou7 in 進步，別日做主 e5 大路用。",
          "Tng hit jit8 Tai5-oan5 koan2 oh8 e5 koaN siN3 I-tek8 mia5 Siu-ji7 ia7 soa3 khi2 lai5 kong2 , “ Kam Bok8-su si7 cheng5 lan2 Jit8-pun2 lang5 tui3 te7-li2-chheh bat Tai5-oan5 e5 mia5, i chiu7 lai5 tiam3 chit e5 hai2-su7 , chhut-lat8 in-khin5 ka3-si7 chit hai2-su7 e5 lang5 ; ji7-chap8 gou7 ni5 ku2 tiam3 chia na2-chhin-chhiuN7 chit8 jit8 ku2 , taN i e5 ni5-hoe3 che7 si7 lo2-seng5 e5 lau7-toa7-lang5. ” Ti7 6 goeh8 20 jit8 Kam Bok8-su sou2 chhe 3 e5 chhiN-mi5 gin2-na2 i2-keng loh8-chun5 khi3 Jit8-pun2; chiu7-si7 siok8 Hu2-siaN5 jip8-kau3 e5 Tan5 Chhun, Chhoa3 Khe, Koeh Chu2-in. Lan2 u7-si5 tioh8 siau3-liam7 in, kiu5 Siong7-te3 hou7 in chin3-pou7, pat8-jit8 cho3 Chu2 e5 toa7 lou7-eng7 ."
        ]
      ],
      "篇名": "Tshinn-mi5-oh8"
    }
  ]
}
