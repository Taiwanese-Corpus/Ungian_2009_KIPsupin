{
  "作者": "陳瓊琚",
  "出版年": "1927",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "今來論淡薄東洋e5婦人人e5狀況。雖然是印度，ti7古早女子是做家庭中e5女王，真有權、真自由，佮男子攏平平，koh女子e5教育亦真致意。若看hit本聚集出名e5女王，抑是gau5 e5女士所teh唱e5歌集「Veda」就知影。雖是an2-ni，女子e5地位到後來漸漸低，koh為著hou7波羅門教e5僧侶e5專制壓迫，致到婦女e5自由佮權利漸漸無去，到後來齊全變做男子e5奴隸。若看hit本《Maun》聖典就知影，有記載真濟看輕女子e5事ti7--teh。",
          "TaN lai5 lun7 tam7-poh8 Tang-iuN5 e5 hu7-jin5-lang5 e5 chong7-hong2. Sui-jian5 si7 In3-tou7, ti7 kou2-cha2 lu2-chu2 si7 choe3 ka-teng5 tiong e5 lu2-ong5, chin u7 koan5, chin chu7-iu5, kap lam5-chu2 long2 piN5-piN5, koh lu2-chu2 e5 kau3-iok8 iah8 chin ti3-i3. Na7 khoaN3 hit pun2 chu7-chip8 chhut-mia5 e5 lu2-ong5, a2 si7 gau5 e5 lu2-su7 sou2 teh chhiuN3 e5 koa-chip8 `Veda' chiu7 chai-iaN2. Sui si7 an2-ni, lu2-chu2 e5 toe7-ui7 kau3 au7-lai5 chiam7-chiam7 ke7, koh ui7 tioh8 hou7 Pho-lo5-bun5 kau3 e5 cheng-lu5 e5 choan-che3 ap-pek, ti3-kau3 hu7-lu2 e5 chu7-iu5 kap koan5-li7 chiam7-chiam7 bo5--khi3, kau3 au7-lai5 chiau5-chng5 piN3-choe3 lam5-chu2 e5 lou5-le7. Na7 khoaN3 hit pun2 `Maun' Seng3-tian2 chiu7 chai-iaN2, u7 ki3-chai3 chin choe7 khoaN3-khin lu2-chu2 e5 su7 ti7--teh."
        ],
        [
          "Koh ti7波斯國為著受回回教規則e5束縛，現時猶原論女子攏無一肖仔e5權利，koh一世人伊絕對boe7得thang ti7社會中來活動。",
          "Koh ti7 Pho-su-kok ui7 tioh8 siu7 Hoe5-hoe5-kau3 kui-chek e5 sok-pak8, hian7-si5 iu5-goan5 lun7 lu2-chu2 long2 bo5 chit8-sut-a2 e5 koan5-li7, koh chit8-si3-lang5 i choat8-tui3 boe7 tit thang ti7 sia7-hoe7 tiong lai5 oah8-tang7."
        ],
        [
          "Ti7中國tui3早早就有hit款「三從chhit-khi3」e5教示，koh親像講，「女子無公事。」論中國文明e5要素e5中央，儒教是佔大部份。所以若beh論中國婦女問題e5事，的確著tui3四書五經來提材料。總是論儒教e5女性觀以前我bat出一擺lah，所以前所有講--e5，ti7 chia無ai3 koh講。今ti7 chia kan-ta ai3加添淡薄早前無講e5所在，就是ti7論語內面有講，「子謂公冶長可妻--也，雖在縲設之中，非其罪--也，以其子妻--之。」Koh ti7別位有講，「子謂南容邦有道不廢，邦無道免於刑戮，以其兄之子妻--之。」Tui3 an2-ni thang看出中國e5聖賢掠女子做禮物，抑是獎勵品e5證據。",
          "Ti7 Tiong-kok tui3 cha2-cha2 chiu7 u7 hit khoan2 “Sam-chiong5 chhit-khi3” e5 ka3-si7, koh chhin-chhiuN7 kong2, “Lu2-chu2 bo5 kong-su7.” Lun7 Tiong-kok bun5-beng5 e5 iau3-sou3 e5 tiong-ng, Ju5-kau3 si7 chiam3 toa7 pou7-hun7. Sou2-i2 na7 beh lun7 Tiong-kok hu7-lu2 bun7-toe5 e5 su7, tek-khak tioh8 tui3 Su3-su Ngou2-keng lai5 theh8 chai5-liau7. Chong2-si7 lun7 Ju5-kau3 e5 lu2-seng3-koan i2-cheng5 goa2 bat chhut chit8 pai2 lah, sou2-i2 cheng5 sou2 u7 kong2--e5, ti7 chia bo5 ai3 koh kong2. TaN ti7 chia kan-ta ai3 ke-thiN tam7-poh8 cha2-cheng5 bo5 kong2 e5 sou2-chai7, chiu7-si7 ti7 Lun7-gu2 lai7-bin7 u7 kong2, “Chu2 ui7 Kong-ia2 Tiong5 kho2 chhe3--ia2, sui chai7 lui5-siat chi tiong, hui ki5 choe7--ia2, i2 ki5 chu2 chhe3--chi.” Koh ti7 pat8-ui7 u7 kong2, “Chu2 ui7 Lam5-iong5 pang iu2-to7 put-hoe3, pang bu5-to7 bian2 u5 heng5-liok8, i2 ki5 heng chi chu2 chhe3--chi.” Tui3 an2-ni thang khoaN3 chhut Tiong-kok e5 seng3-hian5 liah8 lu2-chu2 choe3 le2-mih8, a2 si7 chiong2-le7 phin2 e5 cheng3-ku3."
        ],
        [
          "亦論男女間e5禮儀作法定真詳細。今tui3言語上，ti7禮記有記，講，「查甫人無講厝內事，查某人無講外面代」；koh，「外口e5事無入到戶teng7內，iah8內面e5事無傳出到戶teng7外」。Koh tui3社交上教示講，「男女若m7是經過beh定著，m7-thang相佮知名，m7-thang受送物，koh亦m7-thang相交陪。」「行路e5時男子tui3正爿，女子tui3倒爿；車才tui3中央。」",
          "Iah8 lun7 lam5-lu2 kan e5 le2-gi5 chok-hoat teng7 chin siong5-se3. TaN tui3 gian5-gu2 siong7, ti7 Le2-ki3 u7 ki3, kong2, “Ta-pou-lang5 bo5 kong2 chhu3-lai7 su7, cha-bou2 lang5 bo5 kong2 goa7-bin7 tai7”; koh, “Goa7-khau2 e5 su7 bo5 jip8 kau3 hou7-teng7 lai7, iah8 lai7-bin7 e5 su7 bo5 thoan5 chhut kau3 hou7-teng7 goa7”. Koh tui3 sia7-kau siong7 ka3-si7 kong2, “Lam5-lu2 na7 m7 si7 keng-ke3 beh tiaN7-tioh8, m7-thang saN-kap chai-mia5, m7-thang siu7 sang3 mih8, koh iah8 m7-thang saN kau-poe5.” “KiaN5-lou7 e5 si5 lam5-chu2 tui3 chiaN3-peng5, lu2-chu2 tui3 to3-peng5; chhia chiah tui3 tiong-ng.”"
        ],
        [
          "Koh論ti7家庭中e5教示講，「內面佮外口m7-thang siang7古井，m7-thang相佮洗浴桶，無相通往房間，koh衫，無相佮用，koh男子入內面m7-thang指。暗時入--來著舉火，若無火就m7-thang；亦女子出門的確著遮面；暗時行路e5時猶原著舉火，若無就m7-thang。」",
          "Koh lun7 ti7 ka-teng5 tiong e5 ka3-si7 kong2, “Lai7-bin7 kap goa7-khau2 m7-thang siang7 kou2-chiN2, m7-thang saN-kap soe2 ek8-thang2, bo5 saN thong ong2 pang5-keng, koh saN, bo5 saN-kap eng7, koh lam5-chu2 jip8 lai7-bin7 m7-thang ki2. Am3-si5 jip8--lai5 tioh8 kiah8 he2, na7 bo5 he2 chiu7 m7-thang; iah8 lu2-chu2 chhut-mng5 tek-khak tioh8 jia-bin7; am3-si5 kiaN5-lou7 e5 si5 iu5-goan5 tioh8 kiah8-he2, na7 bo5 chiu7 m7-thang.”"
        ],
        [
          "Koh論tui3親戚e5教示講，「無論是家己e5大姊抑是小妹，若已經嫁了koh倒轉來thit-tho5 e5時，雖是兄弟亦m7-thang相佮坐，亦m7-thang相佮食飯。」「Koh小叔死e5時，兄嫂m7-thang倚著伊e5身屍；小叔tui3兄嫂e5身屍亦是an2-ni。」",
          "Koh lun7 tui3 chhin-chhek e5 ka3-si7 kong2, “Bo5-lun7 si7 ka-ki7 e5 toa7-chi2 a2 si7 sio2-be7, na7 i2-keng ke3 liau2 koh to3-tng2 lai5 thit-tho5 e5 si5, sui si7 hiaN-ti7 iah8 m7-thang saN-kap che7, iah8 m7-thang saN-kap chiah8-png7.” “Koh sio2-chek si2 e5 si5, hiaN-so2 m7-thang oa2 tioh8 i e5 sin-si; sio2-chek tui3 hiaN-so2 e5 sin-si iah8 si7 an2-ni.”"
        ],
        [
          "論中國古來tui3這個男女e5教示是真嚴，總是我m7是講這款教示攏m7好，不過hou7咱thang想，論這款e5教示，thang講是親像法律一般樣，攏無一屑仔e5疼情。雖是家己e5至親e5姊妹，抑是家族中e5親人抑著佮一般e5外人用像款e5款待法。論儒教e5教示實在有濟濟項hou7人thang斟酌想e5所在ti7--teh。所以論中國e5婦女tui3精神e5發達佮教化攏無進步，kan-ta是養成齊全e5服從。",
          "Lun7 Tiong-kok kou2-lai5 tui3 chit e5 lam5-lu2 e5 ka3-si7 si7 chin giam5, chong2-si7 goa2 m7 si7 kong2 chit khoan2 ka3-si7 long2 m7 ho2, put-ko3 hou7 lan2 thang siuN7, lun7 chit khoan2 e5 ka3-si7, thang kong2 si7 chhin-chhiuN7 hoat-lut8 chit8-poaN-iuN7, long2 bo5 chit8-sut-a2 e5 thiaN3-cheng5. Sui si7 ka-ki7 e5 chi3-chhin e5 chi2-be7, a2 si7 ka-chok8 tiong e5 chhin-lang5 iah8 tioh8 kap it-poaN e5 goa7-lang5 eng7 siang7-khoan2 e5 khoan2-thai7-hoat. Lun7 Ju5-kau3 e5 ka3-si7 sit8-chai7 u7 choe7-choe7 hang7 hou7 lang5 thang chim-chiok siuN7 e5 sou2-chai7 ti7--teh. Sou2-i2 lun7 Tiong-kok e5 hu7-lu2 tui3 cheng-sin5 e5 hoat-tat8 kap kau3-hoa3 long2 bo5 chin3-pou7, kan-ta si7 iong2-seng5 chiau5-chng5 e5 hok8-chiong5."
        ],
        [
          "總是tui3中國第一革命e5時起，就有發出hit款「女權擴張e5運動」。Koh ti7 1919年，ti7中華民國8年，就發出「女子e5參政權」；到1921年尾ti7湖南省e5憲法有明明記載承認女子有參政e5權利，koh無偌久ti7省議會就有選出女子e5議員。Ti7 1923年1月1日ti7中華民國黨e5宣言中有明明記「男女平等」e5告條ti7--teh。親像an2-ni，現時ti7中國，論女子e5權利佮自覺參古代來相比有天淵e5增差。",
          "Chong2-si7 tui3 Tiong-kok te7-it kek-beng7 e5 si5 khi2, chiu7 u7 hoat chhut hit khoan2 “Lu2-koan5 khong3-tiong e5 un7-tong7”. Koh ti7 1919 ni5, ti7 Tiong-hoa Bin5-kok 8 ni5, chiu7 hoat chhut “Lu2-chu2 e5 chham-cheng3-koan5”; kau3 1921 ni5-be2 ti7 ou5-lam5-seng2 e5 hian3-hoat u7 beng5-beng5 ki3-chai3 seng5-jin7 lu2-chu2 u7 chham-cheng3 e5 koan5-li7, koh bo5 joa7 ku2 ti7 Seng2-gi7-hoe7 chiu7 u7 soan2-chhut lu2-chu2 e5 gi7-oan5. Ti7 1923 ni5 1 geh8 1 jit8 ti7 Tiong-hoa Bin5-kok-tong2 e5 soan-gian5 tiong u7 beng5-beng5 ki3 “Lam5-lu2 peng5-teng2” e5 ko3-tiau5 ti7--teh. Chhin-chhiuN7 an2-ni, hian7-si5 ti7 Tiong-kok, lun7 lu2-chu2 e5 koan5-li7 kap chu7-kak chham kou2-tai7 lai5 saN-pi2 u7 thian-ian e5 cheng-chha."
        ]
      ],
      "篇名": "Lun7 Hu7-jin5 tsiong-lai5 e5 su2-beng7"
    }
  ]
}
