{
  "作者": "周步霞",
  "出版年": "1886",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "嘉義屬北港有一間廟，名叫朝天宮，內中有一身二媽，號做天上聖母，是通台灣第一有名聲--e5；人若beh請這身二媽來敬，一日著3箍銀，100日著300箍，濟少日著照算。",
          "Ka-gi7 siok8 Pak-kang2 u7 chit8 keng bio7, mia5 kio3 Tiau5-thian-keng, lai7-tiong u7 chit8 sin ji7-ma2, ho7-cho3 Thian-siong7 Seng3-bo2, si7 thong Tai5-oan5 te7-it u7 mia5-siaN--e5 ; lang5 na7 beh chhiaN2 chit sin Ji7-ma2 lai5 keng3, chit8 jit8 tioh8 saN khou gin5,100 jit8 tioh8 300 khou, che7-chio2 jit8 tioh8 chiau3-sng3 ."
        ],
        [
          "舊年8月間，嘉義城內外逐keng2-hun7 有去請，用濟濟故事鬧熱；又暝日做戲孝敬，開錢真濟到be7算--得。嘉義城北門外溫燒厝境是路尾請來敬，敬了著續請去還。",
          "Ku7-ni5 peh-goeh8-kan, Ka-gi7 siaN5-lai7-goa7 tak8 keng2-hun7 u7 khi3 chhiaN2 , eng7 che7-che7 kou3-su7 lau7-jiat8 ; iu7 me5-jit8 cho3-hi3 hau3-keng3,khai-chiN5 chin che7 kau3 be7-sng3--tit . Ka-gi7 siaN5 pak-mng5-goa7 Un-sio-chhu3-keng2 si7 lou7-boe2 chhiaN2 lai5 keng3, keng3 liau2 tioh8 soa3 chhiaN2 khi3 heng5 ."
        ],
        [
          "頭一日請，人就做戲雙爿鬥，koh tim3炮城真鬧熱；第2日，第3日也是an2-ni；第4日beh送去還北港廟。扛到新港歇睏，轎內佛有thau2開，到koh起身e5時，be7記--得縛。到北港溪e5崁頂，beh落崁下，媽祖婆tui3轎內有khih8-lih8 khok8-lok8跋--落去，摔ti7崁下。扛e5人趕緊拾，下ti7轎內，koh扛--去。",
          "Thau5-chit8-jit8 chhiaN2 , lang5 chiu7 cho3-hi3 siang-peng5 tau3, koh tim3 phau3-siaN5 chin lau7-jiat8 ; te7-ji7-jit8, te7-saN-jit8 ia7 si7 an2-ni ; te7-si3-jit8 beh sang3 khi3 heng5 Pak-kang2-bio7 . Kng kau3 Sin-kang2 hioh-khun3, kio7-lai7 put8 u7 thau2--khui , kau3 koh khi2-sin e5 si5 , be7 ki3--tit pak8 . Kau3 Pak-kang2 khe e5 kham3-teng2 , beh loh8 kham3-e7, Ma2-chou2-po5 tui3 kio7-lai7 u7 khih8-lih8 khok8-lok8 poah8--loh8-khi3 , siak ti7 kham3-e7. Kng e5 lang5 koaN2-kin2 khioh , he7 ti7 kio7-lai7 , koh kng--khi3 ."
        ],
        [
          "撐排 e5人走做前去報和尚。扛到位，和尚就驗傷，kah 人去扑鑼叫頭家，爐主，佮眾鋪戶，講，咱e5祖媽hou7嘉義e5人扛去蹧躂，身軀驗五傷。",
          "TheN-pai5 e5 lang5 chau2 cho3-cheng5 khi3 po3 hoe5-siuN7. Kng kau3-ui7, hoe5-siuN7 chiu7 giam7-siong , kah lang5 khi3 phah lo5 kio3 thau5-ke , lou5-chu2 , kap cheng3 phou3-hou7 , kong2 , Lan2 e5 Chou2-ma2 hou7 ka-gi7 e5 lang5 kng khi3 chau-that ,seng-khu giam7 gou7 siong ."
        ],
        [
          "後來將hiah-e5轎班，佮送去還e5人，攏縛--起-來，凌辱，苦楚in。",
          "Au7-lai5 chiong hiah-e5 kio7-pan, kap sang3 khi3 heng5 e5 lang5, long2 pak8--khi2-lai5 , leng5-jiok8, khou2-chhou2 in ."
        ],
        [
          "也有寫批hou7通嘉義請媽祖e5頭人，講著北港ka7 in做醮，抑是去湄洲開眼請神，講神著驚倒--去lah。嘉義e5頭人回批講，若欲煞就an2-ni煞，若m7，明年in m7請。",
          "Ia7 u7 sia2-phoe hou7 thong Ka-gi7 chhiaN2 Ma2-chou2 e5 thau5-lang5, kong2 tioh8 Pak-kang2 ka7 in cho3-chio3, a2 si7 khi3 Bi5-chiu khai-gan2 chhiaN2-sin5, kong2 sin5 tioh8-kiaN to3--khi3 lah . Ka-gi7 e5 thau5-lang5 hoe5-phoe kong2, na7 beh soah chiu7 an2-ni soah, na7 m7 , me5-ni5 in m7 chhiaN2 ."
        ],
        [
          "今hiah-e5轎班有人放倒來；總是這個事情m7知後來beh夠鬧到an2-choaN2樣。",
          "TaN hiah-e5 kio7-pan u7 lang5 pang3-to2--lai5; chong2-si7 chit e5 su7-cheng5 m7 chai au7-lai5 beh kau3-nau7 kau3 an2-choaN2-iuN7 ."
        ],
        [
          "Koh有一個溫燒厝人，幾若十年前數念beh到廟去燒金，到hit-tiap8也佮in去；金燒了，也hou7人縛做堆。",
          "Koh u7 chit8 e5 Un-sio-chhu3 lang5, kui2-na7 chap8 ni5 cheng5 siau3-liam7 beh kau3 bio7 khi3 sio-kim, kau3 hit-tiap8 ia7 kap in khi3 ; kim sio liau2, ia7 hou7 lang5 pak8 cho3-tui ."
        ],
        [
          "幾若暝日枵、寒；也到放倒來e5時，真m7甘願；有歹喙咒咀，講伊到死也m7肯hit號柴頭仔，也beh吩咐伊e5後裔m7通拜佛，真正be7保庇人；be7過得in入教e5人講佛是柴頭仔無聖 。有人戲弄講，敢是看kang2-goeh8 暝日e5戲，無眠，ti7轎內ai3睏tuh-ka-choe7，才跋落去；有人講，敢是嘴礁，到溪beh落來食水。",
          "Kui2-na7 mi5-jit8 iau, koaN5; ia7 kau3 pang3 to2 lai5 e5 si5, chin m7 kam-goan7; u7 phaiN2-chhui3 chiu3-chou2, kong2 i kau3 si2 ia7 m7 kheng2 hit-ho7 chha5-thau5-a2, ia7 beh hoan-hu3 i e5 au7-ek8 m7-thang pai3 put8, chin-chiaN3 be7 po2-pi3 lang5; be7 ke3-tit in jip8-kau3 e5 lang5 kong2 put8 si7 chha5-thau5-a2 bo5 seng3. U7 lang5 hi2-lang7 kong2, kaN2 si7 khoaN3 kang2-goeh8 mi5-jit8 e5 hi3, bo5 bin5, ti7 kiau7-lai7 ai3 khun3 tuh-ka-choe7, chiah poah8--loh8-khi3; u7 lang5 kong2, kaN2 si7 chhui3-ta, kau3 khoe beh loh8 lai5 chiah8 chui2."
        ],
        [
          "我想伊無看戲，也be7嘴礁lim水，不過是柴e5像，屬死e5物，無神，be7 聖，人敬伊服事伊，實在是憨夠極；向望人tui3 an2-ni醒悟，親像hit e5人講本身m7拜，也beh吩咐伊e5後裔m7-thang拜：是阮e5心所愛。",
          "Goa2 siuN7 i bo5 khoaN3-hi3 , ia7 be7 chhui3-ta lim-chui2, put-ko3 si7 chha5 e5 siong7 , siok8 si2 e5 mih8, bo5 sin5 , be7 siaN3, lang5 keng3 i hok8-sai7 i, sit8-chai7 si7 gong7 kau3-kek8; ng3-bang7 lang5 tui3 an2-ni chheN2-gou7, chhin-chhiuN7 hit e5 lang5 kong2 pun2-sin m7 pai3 , ia7 beh hoan-hu3 i e5 hou7-e3 m7-thang pai3:si7 goan2 e5 sim sou2 ai3 ."
        ],
        [
          "後來有聽--見講，嘉義城有提30箍銀hou7和尚去做醮：事誌就an2-ni煞。",
          "Au7-lai5 u7 thiaN--kiN3 kong2, Ka-gi7 siaN5 u7 the5 30 khou-gin5 hou7 hoe5-siuN7 khi3 cho3-chio3:tai7-chi3 chiu7 an2-ni soah ."
        ]
      ],
      "篇名": "Pak-kang2 Ma2 e5 Sin-bun5"
    }
  ]
}
