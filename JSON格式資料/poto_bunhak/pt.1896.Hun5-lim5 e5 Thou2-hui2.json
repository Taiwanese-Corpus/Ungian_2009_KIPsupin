{
  "作者": "編輯室",
  "出版年": "1896",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "四月間雲林縣e5土匪真盛，有成千人聚集ti7山內，常常出來cheng-piang3。斗六街日本人e5店也hou7 in cheng。五月初3日本兵一二十名去beh掠賊，顛倒hou7賊圍，扑死2、3人，也著傷4、5個。後來日本聚集in e5兵成千名，去燒庄，計共燒差不多30庄；米粟、ke-si濟濟hou7 in燒--著，也有扑死兩三百人。對hit-tiap8 土匪na2盛，到5月18扑林杞埔。Hit時有一個外國人hou7賊扑死，就是Bong7-bai5人，Kheng3-ki3 e5頭家，差不多70歲e5人。Hit早起有對林杞埔起身愛去集集，路--裡tu2著賊，kaN2是看伊做日本人就ka7 伊thai5 。",
          "Si3-goeh8-kan Hun5-lim5-koan7 e5 thou2-hui2 chin seng7, u7 chiaN5 chheng lang5 chu7-chip8 ti7 soaN-lai7, siong5-siong5 chhut lai5 cheng-piang3.  Tau2-lak8 ke Jit8-pun2 lang5 e5 tiam3 ia7 hou7 in cheng.  Gou7-goeh8 chhe 3 Jit8-pun2 peng it-ji7-chap8 mia5 khi3 beh liah8 chhat8, tian-to3 hou7 chhat8 ui5, phah-si2 2, 3 lang5, ia7 tioh8-siong 4, 5 e5.  Au7-lai5 Jit8-pun2 chu7-chip8 in e5 peng chiaN5-chheng mia5, khi3 sio-chng; ke3-kiong7 sio chha-put-to 30 chng; bi2 chhek, ke-si che7-che7 hou7 in sio--tioh8, ia7 u7 phah-si2 nng7 saN pah lang5. Tui3 hit-tiap8 thou2-hui2 na2 seng7; kau3 5 goeh8 18 phah Lim5-ki2-pou.  Hit-si5 u7 chit8 e5 goa7-kok lang5 hou7 chhat8 phah-si2, chiu7-si7 Bong7-bai5 lang5, Kheng3-ki3 e5 thau5-ke, chha-put-to 70 hoe3 e5 lang5.  Hit cha2-khi2 u7 tui3 Lim5-ki2-pou khi2-sin ai3 khi3 Chip8-chip8, lou7--nih8 tu2 tioh8 chhat8, kaN2 si7 khoaN3 i cho3 Jit8-pun2 lang5 chiu7 ka7 i thai5."
        ],
        [
          "到5月20斗六也hou7土匪扑，也扑刺桐巷、圓林仔、寶斗仔。5月28扑鹿港，扑be7 開就退。Hit時鹿港街有燒差不多300間厝及店頭。後來日本兵直直扑進前。斗六街也hou7 in討倒轉。",
          "Kau3 5 goeh8 20 Tau2-lak8 ia7 hou7 thou2-hui2 phah; ia7 phah Chhi3-tong5-hang7, Inn5-na5-a2, Po2-tau2-a2.  Gou7-goeh8 28 phah Lok8-kang2, phah be7 khui tioh8 the3.  Hit-si5 Lok8-kang2 ke u7 sio chha-put-to 300 keng chhu3 kap tiam3-thau5.  Au7-lai5 Jit8-pun2-peng tit8-tit8 phah chin3-cheng5.  Tau2-lak8 ke ia7 hou7 in tho2 to3-tng2."
        ],
        [
          "有人講集集chham埔社也hou7賊佔去。嘉義城kap東大墩（就是新設e5台灣府城）也hou7 in攻，攻be7開。彰化無扑，幾若日有關城門m7 准人隨便出入。",
          "U7 lang5 kong2 Chip8-chip8 chham Pou-sia7 ia7 hou7 chhat8 chiam3--khi3.  Ka-gi7-siaN5 kap Tang-toa7-tun (chiu7-si7 sin-siat e5 Tai5-oan5 hu2-siaN5 ) ia7 hou7 in kong, kong be7 khui. Chiang-hoa3 bo5 phah; kui2-na7 jit8 u7 koaiN siaN5-mng5 m7 chun2 lang5 sui5-pian7 chhut-jip8."
        ],
        [
          "Hit時斗六兵去燒庄，咱聽道理e5兄弟一人有出來ka7伊看，無疑誤hou7 in扑死。也有一個入教e5兄弟，名叫蔭兄，伊e5厝宅chham貨物攏hou7 in燒--著；兄弟就拾淡薄hou7伊做所費。另外無聽見講兄弟抑是拜堂有受甚物損害。",
          "Hit-si5 Tau2-lak8 peng khi3 sio chng, lan2 thiaN to7-li2 e5 hiaN-ti7 chit8 lang5 u7 chhut lai5 ka7 i khoaN3, bo5 gi5-gou7 hou7 in phah-si2.  Ia7 u7 chit8 e5 jip8-kau3 e5 hiaN-ti7, mia5 kio3 Im3-hiaN, i e5 chhu3-theh8 chham hoe3-mih8 long2 hou7 in sio--tioh8; hiaN-ti7 chiu7 khioh tam7-poh8 hou7 i cho3 sou2-hui3.  Leng7-goa7 bo5 thiaN-kiN3 kong2 hiaN-ti7 a2 si7 pai3-tng5 u7 siu7 sim2-mih8 sng2-hai7."
        ],
        [
          "咱看台灣e5境遇親像這號e5款，著迫切求上帝hou7序大人照道理來款待百姓，百姓thang歡喜順趁。「著替王kap大官祈求，hou7咱一世人恭敬，端方，平安無代誌。」（I 提摩太2：2）",
          "Lan2 khoaN3 Tai5-oan5 e5 keng2-gu7 chhin-chhiuN7 chit-ho7 e5 khoan2, tioh8 pek-chhiat kiu5 Siong7-te3 hou7 si7-toa7 lang5 chiau3 to7-li2 lai5 khoan2-thai7 peh-siN3, peh-siN3 thang hoaN-hi2 sun7-than3. “Tioh8 the3 ong5 kap toa7-koaN ki5-kiu5, hou7 lan2 chit8-si3-lang5 kiong-keng3, toan-hong, peng5-an bo5 tai7-chi3.” (I The5-mou5-thai3 2 : 2)"
        ]
      ],
      "篇名": "Hun5-lim5 e5 Thoo2-hui2"
    }
  ]
}
