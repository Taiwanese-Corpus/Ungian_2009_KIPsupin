{
  "作者": "駱先春",
  "出版年": "1963",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "台東附近所謂Pyuma (彪馬)族有分散 ti7 8 個鄉社 teh 企起。普通 teh 講「八社」就是 teh 指Pyuma族 e5 意思 teh 講。M7-ku2 原來Pyuma是指起南王 hit 族 na7-tiaN7，以外 iau2 有知本、社馬kan、利加、太平村、上檳榔、下檳榔 kap 初鹿 (Leng5-ke3-meh8 在內)  chiah 個鄉社。所以除去南王以外，其他 e5 鄉社 e5 人較無ai3 hou7 人叫做Pyuma。總講，in 大家較愛用 「八社」這個名稱，雖罔是 an2-ni ，用「Pyuma」來代表八社也 m7 是不該。因為早 tui3 Pyuma這村有出 in 八社 e5 王，叫做卑南王，teh 治理卑南鄉附近八社族。現在東台灣 e5 山地，平地山胞計共有Ami、Bunun、Drukai、Paiwan、Pyuma、Taroko、kap Yami chiah e5 7 族。其中真早就出 gau5 人較濟e5 ，就是Pyuma族。Tui3 in e5 內面以及 in e5 後裔有出省政府委員、醫生、縣長、議員、警察所長、國校校長、音樂家真濟 e5 例。An2-ni Pyuma族卻是優秀 e5 民族，雖罔  in e5 人額合倚無達一萬人，總是早前 in 有Ami族做 in e5 奴隸 e5 史實。早Pyuma族 bat 征服Ami族，致到Ami族屬 in 治理，做 in e5 奴隸。所以到現在Ami族稱Pyuma族做 Aldaalda (意思是對敵 alda e5 複數)。",
          "Tai5-tang hu7-kun7 sou2 ui7 Pyuma (彪馬) chok8 u7 hun-soaN3 ti7  8 e5 hiuN-sia7 teh khia7-khi2.  Phou2-thong teh kong2 `Poeh-sia7' chiu7 si7 teh chi2 Pyuma chok8 e5 i3-su3 teh kong2. M7-ku2 goan5-lai5 Pyuma si7 chi2-khi2 Lam5-ong5 hit chok8 na7-tiaN7, i2-goa7 iau2 u7 Ti-pun2, Sia7-ma2-kan, Li7-ka, Thai3-peng5-chhoan, Siong7 Pin-nng5, Ha7 Pin-nng5 kap Chhou-lok8 (Leng5-ke3-meh8 chai7-lai7 ) chiah e5 hiuN-sia7.  Sou2-i2 tu5-khi3 Lam5-ong5 i2-goa7, ki5-thaN e5 hiuN-sia7 e5 lang5 khah bo5 ai3 hou7 lang5 kio3-choe3 Pyuma.  Chong2 kong2, in tai7-ke khah ai3 eng7 `Poeh-sia7' chit e5 beng5-chheng, sui-bong2 si7 an2-ni, eng7 `Pyuma' lai5 tai7-piau2 Poeh-sia7 ia7 m7 si7 put-kai.  In-ui7 cha2 tui3 Pyuma chit chhoan u7 chhut in Poeh-sia7 e5 ong5, kio3-choe3 Pi-lam5 ong5, teh ti7-li2 Pi-lam5 hiong hu7-kun7 Poeh-sia7 chok8.  Hian7-chai7 tang Tai5-oan5 e5 san-toe7, piN5-toe7 san-pau ke3-kiong7 u7 Ami, Bunun, Drukai, Paiwan, Pyuma, Taroko, kap Yami chiah e5 7 chok8.  Ki5-tiong chin cha2 chiu7 chhut gau5 lang5 khah choe7 e5, chiu7-si7 Pyuma chok8.  Tui3 in e5 lai7-bin7 i2-kip8 in e5 hou7-e3 u7 chhut Seng2 cheng3-hu2 ui2-oan5, i-seng, koan7-tiuN2, gi7-oan5, keng2-chhat sou2-tiuN2, kok-hau7 hau7-tiuN2, im-gak8-ka chin choe7 e5 le7.  An2-ni Pyuma  chok8 khiok si7 iu-siu3 e5 bin5-chok8, sui-bong2 in e5 lang5-giah8 hap8-oa2 bo5 tat8 chit8 ban7 lang5, chong2-si7 cha2-cheng5 in u7 Ami chok8 choe3 in e5 lou5-le7  e5 su2-sit8. Cha2  Pyuma chok8 bat cheng-hok8  Ami chok8, ti3-kau3 Ami chok8 siok8 in ti7-li2, choe3 in e5 lou5-le7 . Sou2-i2 kau3 hian7-chai7 Ami chok8 chheng Pyuma chok8 choe3 Aldaalda (i3-su3 si7 tui3-tek8 alda e5 hok8-sou3)."
        ],
        [
          "Ti7 過去Pyuma族雖罔有民族上不只 thang 誇口 e5 輝煌e5 歷史。總是 in e5 靈性上是離基督 e5 救恩真遠。",
          "Ti7 ke3-khi3 Pyuma chok8 sui-bong2 u7 bin5-chok8 siong7 put-chi2 thang khoa-khau2 e5 hui-hong5 e5 lek8-su2.   Chong2-si7 in e5 leng5-seng3-siong7 si7 li7  Ki-tok e5 kiu3-un chin hng7."
        ],
        [
          "Tui3  10 外年前，記者就感覺 iau2 有tiau5 外可憐 e5 羊，無來引 chhoa7 in 未安心，( 因為本人 e5 工作大部分是對Ami族 e5 傳教)，就 tui3 南王開始，後來到利加、知本等方面做工，總是效果真慢。雖罔過去也常常招陳振宗縣長tau3 應援做陣去in e5 鄉社，抑是 ti7 縣長 e5 公館利用特別 e5 聚會對 in 傳福音，in e5 反應真慢。",
          "Tui3 10 goa7 ni5 cheng5, ki3-chia2 chiu7 kam2-kak iau2 u7 tiau5-goa7 kho2-lin5 e5 iuN5, bo5 lai5 in2-chhoa7 in boe7 an-sim, (in-ui7 pun2-lang5 e5 kang-chok toa7-pou7-hun7 si7 tui3 Ami chok8 e5 thoan5-kau3), chiu7 tui3 Lam5-ong5 khai si2, au7 lai5 kau3 Li7-ka, Ti-pun2 teng2 hong-bin7 choe3 kang, chong2-si7 hau7-ko2 chin ban7.  Sui-bong2 ke3-khi3 ia7 siong5-siong5 chio Tan5 Chin3-chong Koan7-tiuN2 tau3 eng3-oan7 choe3-tin7 khi3 in e5 hiuN-sia7, a2 si7 ti7 koan7-tiuN2 e5 kong-koan2 li7-iong7 tek8-piat8 e5 chu7-hoe7 tui3 in thoan5 hok-im, in e5 hoan2-eng3 chin ban7."
        ],
        [
          "利加 e5 鄉社也 bat ti7 真久 e5 中間，每禮拜 e5 拜四暗往回坐腳踏車 2 點外鐘續接做工，得著內地會 e5 紀桂平姑娘 ( Miss Giebel ) kap Ai姑娘(Miss Ashby )等做陣幫忙，效果也是真有限。因為天主教來台東方面開始做工，濟濟人為著in teh 分 e5 救濟品來受迷惑。一旁用物質；一旁用聖經；感謝上帝，是伊 e5 聖神有做工，hou7 hiah 個頭腦比較的簡單 e5 Pyuma e5 同胞，那直直睏醒起來。特別最近這 2 年來，有加添幾若個不只有力 e5 指導階級 e5 人，對 in 講起聖經 e5 真理—上帝 e5 話 hou7 in 聽 e5 時，in 竟然決心認主耶穌基督做 in e5 救主。In 不只有安得烈，腓力 kap 保羅 e5 精神，現在 iau2 不只扑拚為主做見証，teh 引 chhoa7 各社有力 e5 頭人來歸主。",
          "Li7-ka e5 hiuN-sia7 ia7 bat ti7 chin ku2 e5 tiong-kan, mui2 le2-pai3 e5 pai3 si3 am3 ong2-hoe5 che7 kha-tah8-chhia nng7 tiam2 goa7 cheng soa3-chiap choe3 kang, tit tioh8 Loe7-te7-hoe7 e5 Ki2 Kui3-peng5 Kou-niu5 (Miss Giebel) kap Ai Kou-niu5 (Miss Ashby) teng2 choe3-tin7 pang-bang5, hau7-ko2 ia7 si7 chin iu2-han7.  In-ui7 Thian-chu2-kau3 lai5 Tai5-tang hong-bin7 khai-si2 choe3 kang, choe7-choe7 lang5 ui7 tioh8 in teh pun e5 kiu3-che3-phin2 lai5 siu7 be5-hek8. Chit8 peng5 eng7 but8-chit; chit8 peng5 eng7 Seng3-keng; kam2-sia7 Siong7-te3, si7 I e5 Seng3 Sin5 u7 choe3 kang ; hou7 hiah e5 thau5-nau2 pi2-kau3-tek kan2-tan e5  Pyuma e5 tong5-pau, na2 tit8-tit8 khun3 chhiN2--khi2-lai5.  Tek8-piat8 choe3-kun7 chit nng7 ni5 lai5, u7 ke-thiN kui2-na7 e5 put-chi2 iu2-lek8 e5 chi2-to7 kai-kip e5 lang5, tui3 in kong2 khi2 Seng3-keng e5 chin-li2----Siong7-te3 e5  Oe7  hou7 in thiaN e5 si5, in keng3-jian5 koat-sim jin7 Chu2 Ia5-sou Ki-tok choe3 in e5 Kiu3-chu2.  In put-chi2 u7 An-tek-liat8, Hui-lek8 kap Po2-lo5 e5 cheng-sin5, hian7-chai7 iau2 put-chi2 phah-piaN3 ui7 Chu2 choe3 kian3-cheng3, teh in2-chhoa7 kok sia7 iu2-lek8 e5 thau5-lang5 lai5 kui Chu2."
        ],
        [
          "最近也有得著一個 tui3 真早就 teh 引 chhoa7 e5 有力者馬智禮決心相 kap ti7 主 e5 面前奉獻決心 e5 祈禱。伊是 tiam3 初鹿，koh 是Pyuma族以外其他各族所公認 e5 山地 e5 總頭目。近來身體較 lam2，也有去花蓮 M. C. C.病院入院治療。 4月尾當遠東歸主所派來 e5  Rev .H.B. Williams  ti7 台東方面 ka7 咱協助傳教 e5 期間中，本人有 chhoa7 伊去探馬智禮。Williams 牧師用主 e5 道理勸勉伊，伊也 kap 伊相 kap 祈禱。伊表示願意接納耶穌做救主，也歡喜 tau3 鼓舞 hiah 個常常來 chhe7 伊 e5 山地代表來追求主 e5 真理。因為伊是做附近各族 e5 好 e5 顧問。光復後受政府高級官員引見 e5 山地代表就是伊。",
          "Choe3-kun7 ia7 u7 tit tioh8 chit8 e5 tui3 chin cha2 chiu7 teh in2-chhoa7 e5 iu2-lek8-chia2 Ma2 Ti3-le2 koat-sim saN-kap ti7 Chu2 e5 bin7-cheng5 hong7-hian3 koat-sim e5 ki5-to2.  I si7 tiam3 Chhou-lok8, koh si7 Pyuma chok8 i2-goa7 ki5-thaN kok chok8 sou2 kong-jin7 e5 san-toe7 e5 chong2 thau5-bak8.  Kun7-lai5 sin-the2 khah lam2, ia7 u7 khi3 Hoa-lian5 M.C.C. PiN7-iN7 jip8-iN7 ti7-liau5. Si3 geh8 be2 tng Oan2-tong kui Chu2 sou2 phai3 lai5 e5 Rev.H.B.Williams ti7 Tai5-tang hong-bin7 ka7 lan2 hiap8-chou7 thoan5-kau3 e5 ki5-kan tiong, pun2-lang5 u7 chhoa7 i khi3 tham3 Ma2 Ti3-le2.  Williams Bok8-su eng7 Chu2 e5 to7-li2 khoan3-bian2 i, i ia7 kap i saN kap ki5-to2.  I piau2 si7 goan7-i3 chiap-lap8 Ia5-sou choe3 Kiu3-chu2, ia7 hoaN-hi2 tau3 kou2-bu2 hiah e5 siong5-siong5 lai5 chhe7 i e5 san-toe7 tai7-piau2 lai5 tui-kiu5 Chu2 e5 chin-li2.  In-ui7 i si7 choe3 hu7-kin7 kok chok8 e5 ho2 e5 kou3-bun7.  Kong-hok8 au7 siu7 cheng3-hu2 ko-kip koaN-oan5 in2-kian3 e5 san-toe7 tai7-piau2 chiu7-si7 i."
        ],
        [
          "現在八社族除初鹿，知本以外，攏有起禮拜堂。傳教者聖經學院畢業--e5有 2 個 teh 做工，以外 iau2 有 2 個志願 e5 宣道師 teh 指導。工作人員 iau2 真欠，阮有盡量 teh 栽培歡喜 tau3 興起福音 e5 工人，hou7 in 負責指導無牧 e5 教會。感謝上帝，利加教會 e5 陳松林長老 tui3 入信了後，tau3 奔走各社，極力 teh 引 chhoa7 hit 地方 e5 有力者，也有 teh 組織西部教會訪問團，hou7 hiah 個有力 e5 代表探咱做阿兄 e5 教會 kap 其他 e5 機關，就是病院，學校等，了後也 teh 期待會 thang 得著參加 ti7 短期 e5 進修班受訓，hou7 in 得著屬靈 e5 知 bat，了後  thang ti7 in e5 族中為主發光。請看報 e5 兄姊，為著 chiah 個八社族 e5 靈魂 e5 得救  kap chiah 個指導者祈禱，向望主 e5 神 beh 大大做工 ti7 in e5 中間。所以「咱 chiah e5 會 e5 人應該tioh8擔帶 boe7 e5 人e5 軟弱」(羅馬 15：1， 2)。請大家為著台灣山地各族中， 第一慢生 e5 果子Pyuma族 e5 得救來關心。",
          "Hian7-chai7 Poeh-sia7 chok8 tu5 Chhou-lok8, Ti-pun2 i2-goa7, long2 u7 khi2 le2-pai3-tng5. Thoan5-kau3-chia2 Seng3-keng hak8-iN7 pit-giap8 e5 u7 nng7 e5 teh choe3 kang, i2-goa7 iau2 u7 nng7 e5 chi3-goan7 e5 soan-to7-su teh chi2-to7. Kang-chok jin5-oan5 iau2 chin khiam3, goan2 u7 chin7-liong7 teh chai-poe5 hoaN-hi2 tau3 heng-khi2 hok-im e5 kang-lang5, hou7 in hu7-chek chi2-to7 bu5 bok8 e5 kau3-hoe7. Kam2-sia7 Siong7-te3, Li7-ka kau3-hoe7 e5 Tan5 Siong5-lim5 TiuN2-lo2 tui3 jip8 sin3 liau2-au7, tau3 phun-chau2 kok sia7, kek8-lek8 teh in2-chhoa7 hit toe7-hng e5 iu2-lek8-chia2, ia7 u7 teh chou-chit Se-pou7 kau3-hoe7 hong2-bun7-thoan5, hou7 hiah e5 iu2-lek8 e5 tai7-piau2 tham3 lan2 choe3 a-hiaN e5 kau3-hoe7 kap ki5-thaN e5 ki-koan, chiu7-si7 piN7-iN7, hak8-hau7 teng2, liau2-au7 ia7 teh ki5-thai7 oe7 thang tit tioh8 chham-ka ti7 te2-ki5 e5 chin3-siu-pan siu7 hun3, hou7 in tit tioh8 siok8 leng5 e5 chai-bat, liau2-au7 thang ti7 in e5 chok8 tiong ui7 Chu2 hoat kng.  ChhiaN2 khoaN3 Po3 e5 hiaN-chi2, ui7 tioh8 chiah e5 Poeh-sia7 chok8 e5 leng5-hun5 e5 tit-kiu3 kap chiah e5 chi2-to7-chia2 ki5-to2, ng3-bang7 Chu2 e5 Sin5 beh toa7-toa7 choe3 kang ti7 in e5 tiong-kan. Sou2-i2 “ Lan2 chiah e5 oe7 e5 lang5 eng3-kai tioh8 tam-tai3 boe7 e5 lang5 e5 loan2-jiok8” ( Lo5-ma2 15:1,2).  ChhiaN2 tai7-ke ui7 tioh8 Tai5-oan5 San-toe7 kok chok8 tiong, te7 it ban7 siN e5 ke2-chi2 Pyuma chok8 e5 tit-kiu3 lai5 koan-sim."
        ]
      ],
      "篇名": "Pyuma kau3-hue7 kun7-hong2"
    }
  ]
}
