{
  "作者": "Nelson",
  "出版年": "1927",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "1.新舊道德e5大增差。舊式就是支那流e5道德，是將父子e5關係做家庭e5根本；用「孝」--字做頭。總是家庭e5根本的e5事實，較m7是父子e5關係；是夫婦e5關係。因為家庭e5基礎是「性」e5問題，父子e5關係是「性」e5問題e5延長na7-tiaN7。這個根本的e5事實若m7知影，的確be7 thang解決家庭e5問題--lah。用父子e5關係做基礎來結婚，所以若無子就離某；這是孔子流e5倫理。親像這款辯疑主義，正錄主義，家風主義e5結婚，人生就變成親像機器的，無熱，無活命ti7--teh。所以近來be7免得會生出自由戀愛，hit款e5反動；hou7家庭變做混沌，衝突e5所在。",
          "1. Sin-ku7 to7-tek e5 toa7 cheng-chha. Ku7-sek chiu7-si7 Chi-na2-liu5 e5 to7-tek, si7 chiong pe7-kiaN2 e5 koan-he7 cho3 ka-teng5 e5 kin-pun2; eng7 “Hau3”--ji7 cho3 thau5. Chong2-si7 ka-teng5 e5 kin-pun2-tek e5 su7-sit8, khah m7 si7 pe7-kiaN2 e5 koan-he7; si7 hu-hu7 e5 koan-he7. In-ui7 ka-teng5 e5 ki-chhou2 si7 `seng3' e5 bun7-te5, pe7-kiaN2 e5 koan-he7 si7 `seng3' e5 bun7-te5 e5 ian5-tiong5 na7-tiaN7. Chit e5 kin-pun2-tek e5 su7-sit8 na7 m7 chai-iaN2, tek-khak be7 thang kai2-koat ka-teng5 e5 bun7-te5--lah. Eng7 pe7-kiaN2 e5 koan-he7 cho3 ki-chhou2 lai5 kiat-hun, sou2-i2 na7 bo5 kiaN2 chiu7 li5-bou2; che si7 Khong2-chu2-liu5 e5 lun5-li2. Chhin-chhiuN7 chit khoan2 pian7-gi5 chu2-gi7, cheng3-liok8 chu2-gi7, ka-hong chu2-gi7 e5 kiat-hun, jin5-seng chiu7 piN3-chiaN5 chhin-chhiuN7 ki-khi3-tek, bo5 jiat8, bo5 oah8-mia7 ti7--teh. Sou2-i2 kin7-lai5 be7-bian2-tit e7 seN-chhut chu7-iu5 loan5-ai3, hit khoan2 e5 hoan2-tong7; hou7 ka-teng5 piN3-cho3 hun7-tun7, chhiong-tut8 e5 sou2-chai7."
        ],
        [
          "所以耶穌頭一擺行神蹟e5時，祝福人生生活e5源頭；用夫婦一體e5倫理做上帝所定著e5根本道德。這個「性」e5事實，ti7二千年前就已經看破；將新道德e5基礎下ti7 chia e5，就是新倫理e5創作者耶穌。所以現代人所要求e5就是這款新家庭e5倫理。",
          "Sou2-i2 Ia5-sou thau5 chit8 pai2 kiaN5 sin5-jiah e5 si5, chiok-hok jin5-seng seng-oah8 e5 goan5-thau5; eng7 hu-hu7 it-the2 e5 lun5-li2 cho3 Siong7-te3 sou2 tiaN7-tioh8 e5 kin-pun2 to7-tek. Chit e5 `seng3' e5 su7-sit8, ti7 nng7-chheng ni5 cheng5 chiu7 i2-keng khoaN3-phoa3; chiong sin to7-tek e5 ki-chhou2 he7 ti7 chia e5, chiu7-si7 sin-lun5-li2 e5 chhong3-chok-chia2 Ia5-sou. Sou2-i2 hian7-tai7 lang5 sou2 iau-kiu5 e5 chiu7-si7 chit khoan2 sin ka-teng5 e5 lun5-li2."
        ],
        [
          "2.一夫一婦e5新道德。若用「性」做根本來想e5時，一夫多妻e5不合理m7免講；男尊女卑e5偏僻道德也是be7 thang滿足。設使家己有三十個婦人人，敢攏會平等款待in？也三十個婦人人敢會盡忠節？所羅門也家己吐氣，講，ti7一千人e5中間伊無thang發見一個真e5婦人人。親像自由變愛主義者，抑是小說家所講hit款空想e5戀愛（Romantic love），ti7結婚前kiam2-chhai2真心適，總是若入ti7實在e5生活就真悲慘，艱苦滿滿相續來。",
          "2.It-hu-it-hu7 e5 sin to7-tek. Na7 eng7 `seng3' cho3 kin-pun2 lai5 siuN7 e5 si5, it-hu-to-chhe e5 put-hap8-li2 m7 bian2 kong2; lam5 chun lu2 pi e5 phian-phiah to7-tek ia7 si7 be7 thang boan2-chiok. Siat-su2 ka-ti7 u7 saN-chap8 e5 hu7-jin5-lang5, kiam2 long2 e7 peN5-teng2 khoan2-thai7 in? Ia7 saN-chap8 e5 hu7-jin5-lang5 kiam2 e7 chin7 tiong-chiat? Sou2-lo5-bun5 ia7 ka-ti7 thou2-khui3, kong2, ti7 chit8 chheng lang5 e5 tiong-kan i bo5 thang hoat-kian3 chit8 e5 chin e5 hu7-jin5-lang5. Chhin-chhiuN7 chu7-iu5 loan5-ai3 chu2-gi7-chia2, a2 si7 siau2-soat-ka sou2 kong2 hit khoan2 khong-siong2 e5 loan5-ai3 (Romantic love), ti7 kiat-hun cheng5 kiam2-chhai2 chin sim-sek, chong2-si7 na7 jip8 ti7 sit8-chai7 e5 seng-oah8 chiu7 chin pi-chham2, kan-khou2 moa2-moa2 sio-soa3 lai5."
        ],
        [
          "真e5戀愛是一夫一婦e5貞節，結婚後所完成e5愛。破病、勇健、好額、散hiong，攏相佮流汗，流目屎，試苦chiaN2 5年抑十年e5戀愛才是真實--e5。娶細姨，用暴力來壓迫，無理氣e5所在，決斷be7 thang完成真e5戀愛；只有公平，誠實，佮貞節e5所在，伊甸園e5花才會開。",
          "Chin e5 loan5-ai3 si7 it-hu-it-hu7 e5 cheng-chiat, kiat-hun au7 sou2 oan5-chiaN5 e5 ai3. Phoa3-peN7, iong2-kiaN7, ho2-giah8, san3-hiong, long2 saN-kap lau5-koaN7, lau5 bak8-sai2, chhi3 khou2-chiaN2 gou7 ni5 a2 chap8 ni5 e5 loan5-ai3 chiah si7 chin-sit8--e5. Chhoa7 se3-i5, iong7 pou7-lek8 lai5 ap-pek, bo5 li2-khi3 e5 sou2-chai7, koat-toan3 be7 thang oan5-chiaN5 chin e5 loan5-ai3; chi2-u7 kong-peng5, seng5-sit8, kap cheng-chiat e5 sou2-chai7, Ai-tian5-hng5 e5 hoe chiah e7 khui."
        ],
        [
          "所以現代e5新人所要求e5 m7是淺薄e5自由戀愛；就是一夫一婦e5神聖戀愛。日本抑是美國，hit款結婚觀念較粗魯e5國，自然離婚數較濟；親像英國較致意ti7家庭e5觀念，所以離婚數非常少。無離婚e5夫婦無的確攏較幸福，kiam2-chhai2有真濟悲劇e5事；總是比自由離婚--e5，穩當有較好過e5事。理氣隨在人做；總是一夫一婦是神聖e5戀愛道德，請免相爭。",
          "Sou2-i2 hian7-tai7 e5 sin-lang5 sou2 iau-kiu5 e5 m7 si7 chhian2-poh8 e5 chu7-iu5 loan5-ai3; chiu7-si7 it-hu-it-hu7 e5 sin5-seng3 loan5-ai3. Jit8-pun2 a2 si7 Bi2-kok, hit khoan2 kiat-hun koan-liam7 khah chhou-lou2 e5 kok, chu7-jian5 li7-hun-sou3 khah che7; chhin-chhiuN7 Eng-kok khah ti3-i3 ti7 ka-teng5 e5 koan-liam7, sou2-i2 li7-hun-sou3 hui-siong5 chio2. Bo5 li7-hun e5 hu-hu7 bo5 tek-khak long2 khah heng7-hok, kiam2-chhai2 u7 chin che7 pi-kek8 e5 su7; chong2-si7 pi2 chu7-iu5 li7-hun--e5, un2-tang3 u7 khah ho2-koe3 e5 su7. Li2-khi3 sui5-chai7 lang5 cho3; chong2-si7 it-hu-it-hu7 si7 sin5-seng3 e5 loan5-ai3 to7-tek, chhiaN2 bian2 sio-chiN3."
        ],
        [
          "3.配偶選擇e5倫理。一夫一婦若是戀愛e5基礎，就配偶e5選擇也著照合意來行。Kan-ta用地位、財產、學歷佮血統做標準來選擇，是tui3重家族主義過頭e5結婚觀較有合；總是戀愛神聖e5新道德，an2-ni是無到額。以上e5標準，m7是講全然無必要，因為chiah-e5是附屬物，m7是根本要素。",
          "3. Phoe3-ngou2 soan2-tek8 e5 lun5-li2. It-hu-it-hu7 na7 si7 loan5-ai3 e5 ki-chhou2, chiu7 phoe3-ngou2 e5 soan2-tek8 ia7 tioh8 chiau3 hap8-i3 lai5 kiaN5. Kan-ta eng7 te7-ui7, chai5-san2, hak8-lek8 kap hiat-thong2 cho3 phiau-chun2 lai5 soan2-tek8, si7 tui3-tiong7 ka-chok8 chu2-gi7 koe3-thau5 e5 kiat-hun-koan khah u7 hah8; chong2-si7 loan5-ai3 sin5-seng3 e5 sin to7-tek, an2-ni si7 bo5 kau3-giah8. I2-siong7 e5 phiau-chun2, m7 si7 kong2 choan5-jian5 bo5 pit-iau3, in-ui7 chiah-e5 si7 hu3-siok8-but8, m7 si7 kin-pun2 iau3-sou3."
        ],
        [
          "根本主義，就是做人e5結婚；比地位、財產、學歷，koh較要緊就是人格。用地位抑是財產做目標e5結婚，m7是人e5結婚，就是物質佮物質e5結婚。所以做人e5結婚，必要e5倫理的要素就是：(1)人格。(2)理解。(3)生活e5基礎。(4)健康。Chiah-e5是beh製造幸福e5家庭，絕對的必要e5要素；其它家統佮血統e5關係，照優生學上來看也是不止要緊，m7-thang看輕。為著這個目的，青年男女四正e5理解真必要；所以若有抵好e5人來指導，kiam2-chhai2會thang開一個交際路。男女交際論實在是真深e5議論，koh是真困難e5問題；所以ti7 chia m7免議論傷濟；扑算若用家庭做中心，親像基督教家庭主義這款e5方針做頭一步來行；kiam2-chhai2會thang做一項解決結婚問題e5幫贊。向望逐家研究就是--lah！",
          "Kin-pun2 chu2-gi7, chiu7-si7 cho3 lang5 e5 kiat-hun; pi2 te7-ui7, chai5-san2, hak8-lek8, koh-khah iau3-kin2 chiu7-si7 jin5-keh. Eng7 te7-ui7 a2 si7 chai5-san2 cho3 bok8-phiau e5 kiat-hun, m7 si7 lang5 e5 kiat-hun, chiu7-si7 but8-chit kap but8-chit e5 kiat-hun. Sou2-i2 cho3 lang5 e5 kiat-hun, pit-iau3 e5 lun5-li2-tek iau3-sou3 chiu7-si7: (1) Jin5-keh. (2) Li2-kai2. (3) Seng-oah8 e5 ki-chhou2. (4) Kian7-khong. Chiah-e5 si7 beh che3-cho7 heng7-hok e5 ka-teng5, choat8-tui3-tek pit-iau3 e5 iau3-sou3; ki5-thaN ka-thong2 kap hiat-thong2 e5 koan-he7, chiau3 iu-seng-hak8 siong7 lai5 khoaN3 ia7 si7 put-chi2 iau3-kin2, m7-thang khoaN3-khin. Ui7 tioh8 chit e5 bok8-tek, chheng-lian5 lam5-lu2 si3-chiaN3 e5 li2-kai2 chin pit-iau3; sou2-i2 na7 u7 tu2-ho2 e5 lang5 lai5 chi2-to7, kiam2-chhai2 e7 thang khui chit8 e5 kau-che3 lou7. Lam5-lu2 kau-che3-lun7 sit8-chai7 si7 chin chhim e5 gi7-lun7, koh si7 chin khun3-lan5 e5 bun7-te5; sou2-i2 ti7 chia m7 bian2 gi7-lun7 siuN che7; phah-sng3 na7 eng7 ka-teng5 cho3 tiong-sim, chhin-chhiuN7 Ki-tok-kau3 ka-teng5 chu2-gi7 chit khoan2 e5 hong-chiam cho3 thau5-chit8 pou7 lai5 kiaN5; kiam2-chhai2 e7 thang cho3 chit8 hang7 kai2-koat kiat-hun bun7-te5 e5 pang-chan7. Ng3-bang7 tai7-ke gian2-kiu3 chiu7-si7--lah!"
        ],
        [
          "4.做伴侶e5倫理。夫婦間e5新倫理，就是做伴侶（partner) e5倫理。男尊女卑e5倫理是用三從e5教示做根本；基督教倫理是將親像做一體e5伴侶主義做基礎。前者是將服從做婦人人e5好德；後者就是要求理解，協同hit款一體e5資格。新家庭e5理想就是相理解、同情、協力這款e5相疼，服事。強--e5吞弱--e5這款舊式e5家庭是不平，不滿佮giau5疑na7-tiaN7。",
          "4. Cho3 phoan7-lu7 e5 lun5-li2. Hu-hu7-kan e5 sin lun5-li2, chiu7-si7 cho3 phoan7-lu7 (partner) e5 lun5-li2. Lam5 chun lu2 pi e5 lun5-li2 si7 eng7 sam-chiong5 e5 ka3-si7 choe3 kin-pun2; Ki-tok-kau3 lun5-li2 si7 chiong chhin-chhiuN7 cho3 chit8-the2 e5 phoan7-lu7 chu2-gi7 choe3 ki-chhou2. Cheng5-chia2 si7 chiong hok8-chiong5 cho3 hu7-jin5-lang5 e5 ho2-tek; au7-chia2 chiu7-si7 iau-kiu5 li2-kai2, hiap8-tong5 hit khoan2 chit8-the2 e5 chu-keh. Sin ka-teng5 e5 li2-siong2 chiu7-si7 saN li2-kai2, tong5-cheng5, hiap8-lek8 chit khoan2 e5 saN-thiaN3, hok8-sai7. Kiong5--e5 thun jiok8--e5 chit khoan2 ku7-sek e5 ka-teng5 si7 put-peng5, put-boan2 kap giau5-gi5 na7-tiaN7."
        ],
        [
          "雖是an2-ni，新倫理，m7是親像自然主義，用享樂做目的；是將母性禮讚主義來提倡論「做主婦」，「做老母」e5理想。賢母良妻主義，有時kiam2-chhai2會生出男尊女卑做動機；總是母性禮讚主義是有承認人格平等這款e5意識，所以無相像。屈服的做某做老母是真受屈辱；總是hou7人承認koh尊敬做「某」，做「老母」e5價值；這個是婦人人e5榮光koh幸福。世間有獨身較合e5婦人人；總是婦人人e5天性是在ti7做「老母」，做「某」，所以若be7 thang發揮hit個本性價值e5婦人人，實在無幸福。所以照家庭倫理，婦人人e5根本義就是做「某」，做「老母」；相像an2-ni，家庭e5男子e5本義就是做「丈夫」，做「老父」才著。今仔日e5教育有講，「母道」，無講，「父道」；有講，「妻道」，無講，「夫道」，實在是倫理教育缺陷。",
          "Sui si7 an2-ni, sin lun5-li2, m7 si7 chhin-chhiuN7 chu7-jian5 chu2-gi7, eng7 hiong2-lok8 cho3 bok8-tek; si7 chiong bo2-seng3 le2-chan3 chu2-gi7 lai5 the5-chhiong3 lun7 “cho3 chu2-hu7”, “cho3 lau7-bo2” e5 li2-siong2. Hian5-bo2 liong5-chhe chu2-gi7, u7-si5 kiam2-chhai2 e7 seN-chhut lam5 chun li2 pi cho3 tong7-ki; chong2-si7 bo2-seng3 le2-chan3 chu2-gi7 si7 u7 seng5-jin7 jin5-keh peng5-teng2 chit khoan2 e5 i3-sek, sou2-i2 bo5 sio-siang7. Khut-hok8-tek cho3 bou2 cho3 lau7-bo2 si7 chin siu7 khut-jiok8; chong2-si7 hou7 lang5 seng5-jin7 koh chun-keng3 cho3 “bou2”, cho3 “lau7-bo2” e5 ke3-tat8; chit e5 si7 hu7-jin5-lang5 e5 eng5-kng koh heng7-hok. Se3-kan u7 tok8-sin khah hah8 e5 hu7-jin5-lang5; chong2-si7 hu7-jin5-lang5 e5 thian-seng3 si7 chai7 ti7 cho3 “lau7-bo2”, cho3 “bou2”, sou2-i2 na7 be7 thang hoat-hui hit e5 pun2-seng3 ke3-tat8 e5 hu7-jin5-lang5, sit8-chai7 bo5 heng7-hok. Sou2-i2 chiau3 ka-teng5 lun5-li2, hu7-jin5-lang5 e5 kin-pun2-gi7 chiu7-si7 cho3 “bou2”, cho3 “lau7-bo2”; sio-siang7 an2-ni, ka-teng5 e5 lam5-chu2 e5 pun2-gi7 chiu7-si7 cho3 “tiong7-hu”, cho3 “lau7-pe7” chiah tioh8. Kin-a2-jit8 e5 kau3-iok8 u7 kong2, “bo2-to7”, bo5 kong2, “hu7-to7”; u7 kong2, “chhe-to7”, bo5 kong2, “hu-to7”, sit8-chai7 si7 lun5-li2 kau3-iok8 khoat-ham7."
        ],
        [
          "5.婦人職業e5倫理。生理學上獨身較好e5婦人人，也是姑不chiong著獨身e5婦人人，也有。為著chiah-e5人，in e5職業是必要；這也m7免講。是beh結婚，抑是已經結婚了e5婦人人，也有職業問題；婦人職業e5倫理，就是路尾所講這個。",
          "5. Hu7-jin5 chit-giap8 e5 lun5-li2. Seng-li2-hak8 siong7 tok8-sin khah ho2 e5 hu7-jin5-lang5, a2 si7 kou-put-chiong tioh8 tok8-sin e5 hu7-jin5-lang5, ia7 u7. Ui7 tioh8 chiah-e5 lang5, in e5 chit-giap8 si7 pit-iau3; che ia7 m7 bian2 kong2. Si7 beh kiat-hun, ia7 si7 i2-keng kiat-hun liau2 e5 hu7-jin5-lang5, ia7 u7 chit-giap8 bun7-toe5; hu7-jin5 chit-giap8 e5 lun5-li2, chiu7-si7 lou7-be2 sou2 kong2 chit e5."
        ],
        [
          "這個問題也是有二個方面：(1)職業，生活上無必要，總是教育上著學職業抑m7免e5問題。(2)為著食著chhoe7職業，這款婦人人e5勞動問題。",
          "Chit e5 bun7-toe5 ia7 si7 u7 nng7 e5 hong-bin7: (1) chit-giap8, seng-oah8 siong7 bo5 pit-iau3, chong2-si7 kau3-iok8 siong7 tioh8 oh8 chit-giap8 iah m7 bian2 e5 bun7-toe5. (2) Ui7 tioh8 chiah8 tioh8 chhoe7 chit-giap8, chit khoan2 hu7-jin5-lang5 e5 lo5-tong7 bun7-toe5."
        ],
        [
          "頭一款(1)e5婦人人，若受普通教育以外；koh hou7伊修得相當e5職業，就會含養，自覺佮獨立e5精神，發揮人格；準備做合ti7 in e5使命。",
          "Thau5-chit8-khoan2 (1) e5 hu7-jin5-lang5, na7 siu7 phou2-thong kau3-iok8 i2-goa7; koh hou7 i siu-tit siong-tong e5 chit-giap8, chiu7 oe7 han5-iong2, chu7-kak kap tok8-lip8 e5 cheng-sin5, hoat-hui jin5-keh; chun2-pi7 choe3 hah8 ti7 in e5 su2-beng7."
        ],
        [
          "婦人人beh堅固人格佮節操，m7-na7職業性e5自覺必要；就社會也beh要求婦人人e5職業教育，也著十分e5考慮。婦人人e5結婚期較有這款神經病，kiam2-chhai2是性e5原因，總是較大e5原因是teh操心聽候良緣，所以若有抵好e5職業，就會hou7伊得著獨立e5自覺；這個做精神治療也是有價值。所以看輕婦人人，這款e5傾向ai3矯正。因為這個傾向，婦人人自身佮社會攏有責任；所以逐家反省，來矯正m7好e5思想；hou7婦人人自覺職業e5要緊才會用得。",
          "Hu7-jin5-lang5 beh kian-kou3 jin5-keh kap chiat-chhau, m7-na7 chit-giap8-seng3 e5 chu7-kak pit-iau3; chiu7 sia7-hoe7 ia7 beh iau3-kiu5 hu7-jin5-lang5 e5 chit-giap8 kau3-iok8, ia7 tioh8 chap8-hun e5 kho2-lu7. Hu7-jin5-lang5 e5 kiat-hun-ki5 khah u7 chit khoan2 sin5-keng-piN7, kiam2-chhai2 si7 seng3 e5 goan5-in, chong2-si7 khah toa7 e5 goan5-in si7 teh chhau-sim theng3-hau7 liong5-ian5, sou2-i2 na7 u7 tu2-ho2 e5 chit-giap8, chiu7 oe7 hou7 i tit tioh8 tok8-lip8 e5 chu7-kak; chit e5 choe3 cheng-sin5 ti7-liau5 ia7 si7 u7 ke3-tat8. Sou2-i2 khoaN3-khin hu7-jin5-lang5, chit khoan2 e5 kheng-hiong3 ai3 kiau2-cheng3. In-ui7 chit e5 kheng-hiong3, hu7-jin5-lang5 chu7-sin kap sia7-hoe7 long2 u7 chek-jin7; sou2-i2 tai7-ke hoan2-seng2, lai5 kiau2-cheng3 m7 ho2 e5 su-siong2; hou7 hu7-jin5-lang5 chu7-kak chit-giap8 e5 iau3-kin2 chiah oe7 eng7-tit."
        ],
        [
          "第二款，勞動問題m7是kan-ta婦人，男子也共通；所以m7免ti7 chia議論。",
          "Te7-ji7 khoan2, lo5-tong7 bun7-te5 m7 si7 kan-ta hu7-jin5, lam5-chu2 ia7 kiong7-thong; sou2-i2 m7 bian2 ti7 chia gi7-lun7."
        ],
        [
          "以上所講chiah-e5，向望逐家了解；也向望chiah-e5做教育家以及父母e5人koh較留心、研究、指導；就是萬幸e5事。",
          "I2-siong7 sou2 kong2 chiah-e5, ng3-bang7 tai7-ke liau2-kai2; ia7 ng3-bang7 chiah-e5 cho3 kau3-iok8-ka i2-kip8 hu7-bo2 e5 lang5 koh-khah liu5-sim, gian2-kiu3, chi2-to7; chiu7-si7 ban7-heng7 e5 su7."
        ]
      ],
      "篇名": "Hu-hu7 Sing-uah8 e5 Sin Lun5-li2"
    }
  ]
}
