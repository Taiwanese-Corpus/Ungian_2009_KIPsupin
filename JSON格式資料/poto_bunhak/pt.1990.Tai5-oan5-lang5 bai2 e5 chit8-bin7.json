{
  "作者": "陳義仁",
  "出版年": "1990",
  "出版者": "風向雜誌社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "譯",
          "ek8"
        ],
        [
          "前言",
          "Chian5-gian5"
        ],
        [
          "Beh會當自我反省是真無容易--e5。人性e5弱點就是，gau5看別人e5缺點，看boe7著家己e5缺點。若beh露現家己重大e5缺點抑是家己卑鄙e5一面，承認家己e5錯誤，koh會曉改過，是koh較困難。",
          "Beh e7-tang3 chu7-ngou2 hoan2-seng2 si7 chin bo5 iong5-iN7--e5. Jin5-seng3 e5 jiok8-tiam2 chiu7-si7, gau5 khoaN3 pat8-lang5 e5 khoat-tiam2, khoaN3 boe7 tioh8 ka-ki7 e5 khoat-tiam2. Na7 beh lou7-hian7 ka-ki7 tiong7-tai7 e5 khoat-tiam2 a2 si7 ka-ki7 pi-phi2 e5 chit8-bin7, seng5-jin7 ka-ki7 e5 chho3-gou7, koh e7-hiau2 kai2-ko3, si7 koh khah khun3-lan5."
        ],
        [
          "Koh特別chiah-e5缺點若是咱e5家族，咱e5民族共同所有e5，就koh愈歹發見。因為攏有共款e5缺點kap惡質，因為大家攏an2-ni，所以，就愈oh-tit感覺會著。",
          "Koh tek8-piat8 chiah-e5 khoat-tiam2 na7 si7 lan2 e5 ka-chok8, lan2 e5 bin5-chok8 kiong7-tong5 sou2 u7 e5, chiu7 koh lu2 phaiN2 hoat-kian3. In-ui7 long2 u7 kang7-khoan2 e5 khoat-tiam2 kap ok-chit, in-ui7 tai7-ke long2 an2-ni, sou2-i2, chiu7 lu2 oh-tit kam2-kak e7 tioh8."
        ],
        [
          "所以，咱需要反省家己e5缺點惡質kap病毒，咱台灣人才會當健康勇壯。",
          "Sou2-i2, lan2 su-iau3 hoan2-seng2 ka-ki7 e5 khoat-tiam2 ok-chit kap piN7-tok8, lan2 Tai5-oan5-lang5 chiah e7-tang3 kian7-khong iong2-chong3."
        ],
        [
          "代先，我beh問，你是台灣人mah？我個人感覺，無分本省、外省，無分Ho7-lo2人、客人、原住民，只要你若自認（認同）家己是台灣人，你就正港是台灣人。我beh邀請「自認是台灣人--e5」，做伙來反省。咱冷靜落來，mai3假仙，面對事實，承認事實，知家己bai2 e5一面，承認bai2 e5這面，然後，勇敢企--起-來，開創美麗光明e5前程。",
          "Tai7-seng, goa2 beh mng7, li2 si7 Tai5-oan5-lang5 mah ? Goa2 ko3-jin5 kam2-kak, bo5 hun pun2-seng2, goa7-seng2, bo5 hun Ho7-lo2-lang5, Kheh-lang5, goan5-chu7-bin5, chi2-iau3 li2 na7 chu7-jin7 (jin7-tong5) ka-ki7 si7 Tai5-oan5-lang5, li2 chiu7 chiaN3-kang2 si7 Tai5-oan5-lang5. Goa2 beh iau-chhiaN2 “chu7-jin7 si7 Tai5-oan5-lang5--e5”, cho3-hoe2 lai5 hoan2-seng2. Lan2 leng2-cheng7--loh8-lai5, mai3 ke2-sian, bin7-tui3 su7-sit8, seng5-jin7 su7-sit8, chai ka-ki7 bai2 e5 chit8 bin7, seng5-jin7 bai2 e5 chit bin7, jian5-au7, iong2-kam2 khia7--khi2-lai5, khai-chhong3 bi2-le7 kong-beng5 e5 chian5-theng5."
        ],
        [
          "1. 甘願做boe7大漢e5孤兒。",
          "1. Kam-goan7 cho3 boe7 toa7-han3 e5 kou-ji5."
        ],
        [
          "台灣，hou7祖國放sat，割hou7日本，姑不二chiong，台灣e5住民才著成做台灣人。這個歷史事實，hou7台灣人e5心理上有一個thau2 boe7開 e5結，產生孤兒e5意識。孤兒意識hou7台灣人產生濟濟bai2 e5面貌。",
          "Tai5-oan5, hou7 chou2-kok pang3-sat, koah hou7 Jit8-pun2, kou-put-ji7-chiong, Tai5-oan5 e5 chu7-bin5 chiah tioh8 chiaN5-choe3 Tai5-oan5-lang5. Chit e5 lek8-su2 su7-sit8, hou7 Tai5-oan5-lang5 e5 sim-li2-siong7 u7 chit8 e5 thau2 boe7 khui e5 kat, san2-seng kou-ji5 e5 i3-sek. Kou-ji5 i3-sek hou7 Tai5-oan5-lang5 san2-seng choe7-choe7 bai2 e5 bin7-mau7."
        ],
        [
          "孤兒意識，會產生「認罪e5反應」。親像無人e5 e5囡仔，親像新婦仔，主人若講咱m7著，咱就是m7著；講咱有犯著某一項罪，雖然咱無做，也想講家己真正有罪，承認有罪，向望得著赦免。",
          "Kou-ji5 i3-sek, e7 san2-seng “jin7-choe7 e5 hoan2-eng3”. Chhin-chhiuN7 bo5-lang5--e5 e5 gin2-a2, chhin-chhiuN7 sim-pu7-a2, chu2-lang5 na7 kong2 lan2 m7-tioh8, lan2 chiu7-si7 m7-tioh8, kong2 lan2 u7 hoan7 tioh8 bou2 chit8 hang7 choe7, sui-jian5 lan2 bo5 cho3, ia7 siuN7 kong2 ka-ki7 chin-chiaN3 u7 choe7, seng5-jin7 u7 choe7, ng3-bang7 tit tioh8 sia3-bian2."
        ],
        [
          "是an2-choaN2 chiah gau5烏白認罪？因為台灣歷史e5經驗ka7台灣人講：「世間無啥物公理正義e5律法；法律永遠是支配者方便e5手段na7-tiaN7，反抗也無路用。」所以，台灣人就對公理正義冷淡無關心，無是非之心，對法律規範，人間e5不平，咱大家e5前途等等，攏m7看也m7去想，一切交hou7支配者，徹底認命。",
          "Si7 an2-choaN2 chiah gau5 ou-peh8 jin7-choe7 ? In-ui7 Tai5-oan5 lek8-su2 e5 keng-giam7 ka7 Tai5-oan5-lang5 kong2: “Se3-kan bo5 sim2-mih8 kong-li2 cheng3-gi7 e5 lut8-hoat; hoat-lut8 eng2-oan2 si7 chi-phoe3-chia2 hong-pian7 e5 chhiu2-toaN7 na7-tiaN7, hoan2-khong3 ia7 bo5 lou7-eng7.” Sou2-i2, Tai5-oan5-lang5 chiu7 tui3 kong-li2 cheng3-gi7 leng2-tam7 bo5 koan-sim, bo5 su7-hui chi sim, tui3 hoat-lut8 kui-hoan7, jin5-kan e5 put-peng5, lan2 tai7-ke e5 chian5-tou5 teng2 teng2, long2 m7 khoaN3 ia7 m7 khi3 siuN7, it-chhe3 kau hou7 chi-phoe3-chia2, thiat-te2 jin7-mia7."
        ],
        [
          "人講你是烏龜仔子，你就家己承認是烏龜仔子，過烏龜仔子 e5生活，講你an2-choaN2，你就an2-choaN2。",
          "Lang5 kong2 li2 si7 ou-kui-a2-kiaN2, li2 chiu7 ka-ki7 seng5-jin7 si7 ou-kui-a2-kiaN2, koe3 ou-kui-a2-kiaN2 e5 seng-oah8, kong2 li2 an2-choaN2, li2 chiu7 an2-choaN2."
        ],
        [
          "孤兒意識hou7人甘願做老二--e5。既然無老父，無身分，tu2著代誌只有是邊仔喘na7-tiaN7。但是，邊仔企koh驚hou7主人罵講是無合作，所以，伊to7 ai3 giah8旗仔喝燒，助威風，才有算盡職，出頭做主無份，做老二--e5也boe7-bai2，一個群族家己限定做老二--e5，實在悲哀。",
          "Kou-ji5 i3-sek hou7 lang5 kam-goan7 cho3 lau2-ji7--e5. Ki3-jian5 bo5 lau7-pe7, bo5 sin-hun7, tu2 tioh8 tai7-chi3 chi2-u7 si7 piN-a2 chhoan2 na7-tiaN7. Tan7-si7, piN-a2 khia7 koh kiaN hou7 chu2-lang5 ma7 kong2 si7 bo5 hap8-chok, sou2-i2, i to7 ai3 giah8 ki5-a2 hoah sio, chou7 ui-hong, chiah u7 sng3 chin7-chit, chhut-thau5 choe3-chu2 bo5 hun7, cho3 lau2-ji7--e5 ia7 boe7-bai2, chit8 e5 kun5-chok8 ka-ki7 han7-tiaN7 cho3 lau2-ji7--e5, sit8-chai7 pi-ai."
        ],
        [
          "面對歸桌頂e5 chheN-chhau，你捧一塊碗toa3邊--仔等，主人挾一塊雞頷頸hou7你，你就謝主皇恩，aN3腰鞠躬趕緊轉去灶腳恬恬仔享受，也提高警覺，聽看大廳主人有啥物命令抑無，主人若恩賜你kap伊坐桌，你隨時提醒家己，家己是啥物身分，boe7使越頭越耳，boe7使厚話，koh較要緊e5，你kan-na會使挾倚近你頭前e5菜，不過，免操煩，ti7適當e5時陣，主人會挾桌中央e5一塊好菜hou7你，tui3 an2-ni，你產生一個看法：「Toe3著好額人，做老二，做新婦仔ma7是boe7-bai2。」Koh較重要--e5，做老二--e5 m7免擔失敗e5責任，m7免為著前途擔憂，會過--tit to7好。",
          "Bin7-tui3 kui toh-teng2 e5 chheN-chhau, li2 phang5 chit8 te3 oaN2 toa3 piN-a2 tan2, chu2-lang5 ngeh chit8 te3 ke-am7-kun2 hou7 li2, li2 chiu7 sia7-chu2-hong5-un, aN3 io kiok-kiong koaN2-kin2 tng2 khi3 chau3-kha tiam7-tiam7-a2 hiong2-siu7, ia7 the5 ko keng2-kak, thiaN khoaN3 toa7-thiaN chu2-lang5 u7 sim2-mih8 beng7-leng7 a2 bo5, chu2-lang5 na7 un-su3 li2 kap i che7 toh, li2 sui5-si5 the5-chheN2 ka-ki7, ka-ki7 si7 siaN2-mih8 sin-hun7, boe7-sai2 oat8-thau5 oat8-hiN7, boe7-sai2 kau7-oe7, koh khah iau3-kin2 e5, li2 kan-na e7-sai2 ngeh oa2-kin7 li2 thau5-cheng5 e5 chhai3, put-ko3, bian2 chhau-hoan5, ti7 sek-tong3 e5 si5-chun7, chu2-lang5 e7 ngeh toh-tiong-ng e5 chit8 te3 ho2-chhai3 hou7 li2, tui3 an2-ni, li2 san2-seng chit8 e5 khoaN3-hoat: “Toe3 tioh8 ho2-giah8-lang5, cho3 lau2-ji7, cho3 sim-pu7-a2 ma7 si7 boe7-bai2.” Koh khah tiong7-iau3--e5, cho3 lau2-ji7--e5 m7 bian2 taN sit-pai7 e5 chek-jim7, m7 bian2 ui7 tioh8 chian5-tou5 tam-iu, e7 koe3--tit to7 ho2."
        ],
        [
          "孤兒意識也致使產生濟濟e5台奸，因為boe7出頭，無理想，只有是kap支配者合作，為著家己e5利益，kap beh hou7主人歡喜，烏白報、出賣、陷害家己e5同胞。日本時代有真濟報馬仔、三腳仔，陷害同胞。美麗島事件e5時，當局問講：「Beh an2-choaN2處理？」第一個應講：「應該嚴辦e5。」Hit個kiam2 m7是台灣籍e5官員mah？",
          "Kou-ji5 i3-sek ia7 ti3-su2 san2-seng choe7-choe7 e5 Tai5-kan, in-ui7 boe7 chhut-thau5, bo5 li2-siong2, chi2-u7 si7 kap chi-phoe3-chia2 hap8-chok, ui7 tioh8 ka-ki7 e5 li7-ek, kap beh hou7 chu2-lang5 hoaN-hi2, ou-peh8-po3, chhut-be7, ham7-hai7 ka-ki7 e5 tong5-pau. Jit8-pun2 si5-tai7 u7 chin choe7 po3-be2-a2, saN-kha-a2, ham7-hai7 tong5-pau. Bi2-le7-to2 su7-kiaN7 e5 si5, tong-kiok8 mng7 kong2: “Beh an2-choaN2 chhu2-li2 ?” Te7-it e5 in3 kong2: “Eng3-kai giam5-pan7 e5.” Hit e5 kiam2 m7 si7 Tai5-oan5-chek8 e5 koaN-oan5 mah ?"
        ],
        [
          "這種孤兒意識，這種弱小民族適應環境e5方式，大部份人就是成做冷淡，無所關心e5人，ti7政治上、ti7公共事務上、ti7人kap人e5中間，攏是an2-ni。火燒厝，眾人攏攬胸欣賞，期待koh較精彩e5鏡頭；車禍，無人敢倚--去；司機逃走，也無人記得機車e5 號碼。咱攏教咱e5囡仔，mai3 chhap世事，較無代誌。",
          "Chit chiong2 kou-ji5 i3-sek, chit chiong2 jiok8-siau2 bin5-chok8 sek-eng3 khoan5-keng2 e5 hong-sek, tai7-pou7-hun7 lang5 chiu7-si7 chiaN5-cho3 leng2-tam7, bu5 sou2 koan-sim e5 lang5, ti7 cheng3-ti7 siong7, ti7 kong-kiong7 su7-bu7 siong7, ti7 lang5 kap lang5 e5 tiong-kan, long2 si7 an2-ni. Hoe2-sio-chhu3, cheng3-lang5 long2 lam2-heng him-siong2, ki5-thai7 koh khah cheng-chhai2 e5 kiaN3-thau5, chhia-ho7, bo5 lang5 kaN2 oa2--khi3; su-ki to5-chau2, ia7 bo5 lang5 ki3-tit ki-chhia e5 ho7-ma2. Lan2 long2 ka3 lan2 e5 gin2-a2, mai3 chhap se3-su7, khah bo5 tai7-chi3."
        ],
        [
          "這種不chhap世事，冷淡，無所關心 e5心理，社會大眾是an2-ni，知識份子koh較是an2-ni，求現實e5名利，失去主持人間正義e5良心。",
          "Chit chiong2 put chhap se3-su7, leng2-tam7, bu5 sou2 koan-sim e5 sim-li2, sia7-hoe7 tai7-chiong3 si7 an2-ni, ti3-sek-hun7-chu2 koh khah si7 an2-ni, kiu5 hian7-sit8 e5 beng5-li7, sit-khi3 chu2-chhi5 jin5-kan cheng3-gi7 e5 liong5-sim."
        ],
        [
          "台灣人beh會當自救自強，著先棄sak孤兒意識，看家己做一個會當giah8頭企在ti7 天地之間 e5大人。",
          "Tai5-oan5-lang5 beh e7-tang3 chu7-kiu3 chu7-kiong5, tioh8 seng khi3-sak kou-ji5 i3-sek, khoaN3 ka-ki7 cho3 chit8 e5 e7-tang3 giah8 thau5 khia7 chai7 ti7 thian-te7 chi-kan e5 toa7-lang5."
        ],
        [
          "2. 欠缺宗教情操，信奉（Pou3-lou7一貫教）。",
          "2. Khiam3-khoeh chong-kau3 cheng5-chhau, sin3-hong7 (Pou3-lou7 it-koan3-kau3)."
        ],
        [
          "漢民族無注重性命最後e5目標，kan-na追求現實e5物件。",
          "Han3-bin5-chok8 bo5 chu3-tiong7 siN3-mia7 choe3-au7 e5 bok8-phiau, kan-na tui-kiu5 hian7-sit8 e5 mih8-kiaN7."
        ],
        [
          "台灣人將宗教kap poah8-kiau2密切結合，koh徹底會當差神使鬼，khai二三十箍仔，買金買香買糖仔，拜拜，求神保祐闔家平安、事業順利、夫妻和好、子女學業進步，hou7阮子考著大學，阮某人e5病得著醫好，「到時阮會準備五牲一副來ka7你答謝…」甚至寄附真濟錢起廟，目的差不多攏是beh ou-se 神明，求家己e5福氣，親像teh做買賣。",
          "Tai5-oan5-lang5 chiong chong-kau3 kap poah8-kiau2 bit8-chhiat kiat-hap8, koh thiat-te2 e7-tang3 chhe sin5 sai2 kui2, khai ji7-saN-chap8 khou-a2, be2 kim be2 hiuN be2 thng5-a2, pai3-pai3, kiu5 sin5 po2-iu7 hap8-ka peng5-an, su7-giap8 sun7-li7, hu-chhe ho5-ho2, chu2-lu2 hak8-giap8 chin3-pou7, hou7 goan2 kiaN2 kho2 tioh8 tai7-hak8, goan2 bou2-lang5 e5 piN7 tit tioh8 i ho2, “Kau3 si5 goan2 e7 chun2-pi7 ngou2-seng chit8 hu3 lai5 ka7 li2 tap-sia7...” Sim7-chi3 kia3-hu3 chin choe7 chiN5 khi2 bio7, bok8-tek8 chha-put-to long2 si7 beh ou-se sin5-beng5, kiu5 ka-ki7 e5 hok-khi3, chhin-chhiuN7 teh cho3 be2-be7."
        ],
        [
          "Che是因為台灣人相信金錢萬能，有錢使鬼會挨磨。",
          "Che si7 in-ui7 Tai5-oan5-lang5 siong-sin3 kim-chiN5 ban7-leng5, u7 chiN5 sai2 kui2 e7 e-bo7."
        ],
        [
          "Ti7官場，行boe7通--e5，送紅包，萬事ok-khe；相告，就是khai錢比賽選舉，買票。",
          "Ti7 koaN-tiuN5, kiaN5 boe7 thong--e5, sang3 ang5-pau, ban7-su7 ok-khe, sio ko3, chiu7-si7 khai chiN5 pi2-sai3 soan2-ki2, be2-phio3."
        ],
        [
          "台灣人做人做事e5手段，差不多攏會當用pou3-lou7（ou-se，送紅包，phou5)兩字來說明。台灣人無宗教信仰，勉強來講就是信「pou3-lou7一貫教」！這種宗教hou7咱喪失心靈世界，精神生活完全物質化，人會使pou3-lou7，神佛也會使到這種地步，就boe7見笑，無罪惡感。",
          "Tai5-oan5-lang5 cho3-lang5 cho3-su7 e5 chhiu2-toaN7, chha-put-to long2 e7-tang3 eng7 pou3-lou7 (ou-se, sang3 ang5-pau, phou5) nng7 ji7 lai5 soeh-beng5. Tai5-oan5-lang5 bo5 chong-kau3 sin3-giong2, bian2-kiong2 lai5 kong2 chiu7-si7 sin3 “pou3-lou7 it-koan3-kau3”! Chit chiong2 chong-kau3 hou7 lan2 song3-sit sim-leng5 se3-kai3, cheng-sin5 seng-oah8 oan5-choan5 but8-chit-hoa3, lang5 e7-sai2 pou3-lou7, sin5-put8 ia7 e7-sai2 kau3 chit chiong2 te7-pou7, chiu7 boe7 kian3-siau3, bo5 choe7-ok-kam2."
        ],
        [
          "一個賣毒品e5人，ti7過年送父母大包紅包，父母滿心歡喜，伊本人也心安理得。",
          "Chit8 e5 be7 tok8-phin2 e5 lang5, ti7 koe3-ni5 sang3 pe7-bu2 toa7 pau ang5-pau, pe7-bu2 moa2-sim hoaN-hi2, i pun2-lang5 ia7 sim-an-li2-tek."
        ],
        [
          "真濟中小學e5校長，beh得著職位，著ai3 khai一條真大條e5「交際費」，當然chiah-e5校長也時常會教示學生禮義廉恥。",
          "Chin choe7 tiong sio2-hak8 e5 hau7-tiuN2, beh tit tioh8 chit ui7, tioh8 ai3 khai chit8 tiau5 chin toa7-tiau5 e5 “kau-che3-hui3”, tong-jian5 chiah-e5 hau7-tiuN2 ia7 si5-siong5 e7 ka3-si7 hak8-seng le2 gi7 liam5 thi2."
        ],
        [
          "Ti7生活上，用pou3-lou7解決一切，對神明也是an2-ni。這點上明顯表現ti7【大.家.樂】這種poah8-kiau2風氣。求神問佛，若kong3龜，菜刀giah8--leh，神佛e5頭斬落地hiat落糞圾桶。",
          "Ti7 seng-oah8 siong7, eng7 pou3-lou7 kai2-koat it-chhe3, tui3 sin5-beng5 ia7 si7 an2-ni. Chit tiam2 siong7 beng5-hian2 piau2-hian7 ti7 “Ta2.chia.lo2” chit chiong2 poah8-kiau2 hong-khi3. Kiu5 sin5 mng7 put8, na7 kong3-ku, chhai3-to giah8--leh, sin5 put8 e5 thau5 cham7 loh8 te7 hiat loh8 pun3-so3-thang2."
        ],
        [
          "性命e5意義，人生e5目標，除了現實有形e5物件以外，應該有最後e5目的，有心靈界，若無，注定會hou7現實人間所吞食。",
          "SeN3-mia7 e5 i3-gi7, jin5-seng e5 bok8-phiau, tu5 liau2 hian7-sit8 iu2-heng5 e5 mih8-kiaN7 i2-goa7, eng3-kai u7 choe3-au7 e5 bok8-tek8, u7 sim-leng5-kai3, na7 bo5, chu3-tiaN7 e7 hou7 hian7-sit8 jin5-kan sou2 thun-chiah8."
        ],
        [
          "今仔日beh振作民心，塑造台灣新文化，著重新建立宗教e5情操。",
          "Kin-a2-jit8 beh chin2-chok bin5-sim, sok-cho7 Tai5-oan5 sin-bun5-hoa3, tioh8 teng5-sin kian3-lip8 chong-kau3 e5 cheng5-chhau."
        ],
        [
          "3. 台灣人有過頭濟e5雞棲王。",
          "3. Tai5-oan5-lang5 u7 koe3-thau5 choe7 e5 ke-chhe-ong5."
        ],
        [
          "雞棲王是客人teh恥笑人e5一句話，意思是ti7厝內親像龍，出去外面就親像蟲e5無路用腳色。（親像Ho7-lo2人所講e5：牛椆內惡牛母。）雞角仔出去外面，想beh jiok 雞母，hou7一tin7雞角仔啄kah喝m7敢，逃走轉--去，猶原m7知thang謙卑，顛倒逐日欺負家己厝內e5雞母雞仔子，che to7是雞棲王。Ti7咱e5四周圍到處有真濟這款e5人，雞棲王e5特點是—",
          "Ke-chhe-ong5 si7 Kheh-lang5 teh thi2-chhio3 lang5 e5 chit8 ku3 oe7, i3-su3 si7 ti7 chhu3-lai7 chhin-chhiuN7 leng5, chhut khi3 goa7-bin7 chiu7 chhin-chhiuN7 thang5 e5 bo5-lou7-eng7 kha-siau3. (Chhin-chhiuN7 Ho7-lo2-lang5 sou2 kong2 e5: gu5-tiau5 lai7 ok gu5-bo2.) Ke-kak-a2 chhut khi3 goa7-bin7, siuN7 beh jiok ke-bo2, hou7 chit8 tin7 ke-kak-a2 tok kah hoah m7 kaN2, to5-chau2 tng2--khi3, iu5-goan5 m7 chai thang khiam-pi, tian-to3 tak8-jit8 khi-hu7 ka-ki7 chhu3-lai7 e5 ke-bo2 ke-a2-kiaN2, che to7-si7 ke-chhe-ong5. Ti7 lan2 e5 si3-chiu-ui5 to3-chhu3 u7 chin choe7 chit khoan2 e5 lang5, ke-chhe-ong5 e5 tek8-tiam2 si7---"
        ],
        [
          "Ti7家己人e5面前chhau3-chheng3 kah會死，但是若對外tu2著較有力e5人就軟腳koh兼phou5 lan7-pha。用「黨外」做例有真濟人家己人相thai5是sia3-sia3 叫；若面對統治者就非常「小心」家己e5安全，看勢面boe7-bai2，也對家己真有利，才敢chhiang5--落去，koh，用台灣e5流氓做例，古早e5強盜會曉劫富助貧，專門對付貪官污吏，但是，台灣e5強盜流氓是上下流--e5，in時常kap當權者勾結，甚至做反民主反民意e5人e5扑手。In也得著當權者e5保護，互相利用。",
          "Ti7 ka-ki7-lang5 e5 bin7-cheng5 chhau3-chheng3 kah e7 si2, tan7-si7 na7 tui3 goa7 tu2 tioh8 khah u7 lat8 e5 lang5 chiu7 nng2-kha koh kiam phou5 lan7-pha. Eng7 “Tong2-goa7” cho3 le7 u7 chin choe7 lang5 ka-ki7-lang5 sio-thai5 si7 sia3-sia3-kio3; na7 bin7-tui3 thong2-ti7-chia2 chiu7 hui-siong5 “sio2-sim” ka-ki7 e5 an-choan5, khoaN3 se3-bin7 boe7-bai2, ia7 tui3 ka-ki7 chin iu2-li7, chiah kaN2 chhiang5--loh8-khi3, koh, eng7 Tai5-oan5 e5 lou5-moa5 cho3 le7, kou2-cha2 e5 kiong5-to7 e7-hiau2 kiap-hu3 chou7-pin5, choan-bun5 tui3-hu3 tham-koaN u3-li7, tan7-si7, Tai5-oan5 e5 kiong5-to7 lou5-moa5 si7 siong7 ha7-liu5--e5, in si5-siong5 kap tong-koan5-chia2 kau-kiat, sim7-chi3 cho3 hoan2-bin5-chu2 hoan2-bin5-i3 e5 lang5 e5 phah-chhiu2. In ia7 tit tioh8 tong-koan5-chia2 e5 po2-hou7, hou7-siong li7-iong7."
        ],
        [
          "雞棲王另外e5特點是，細項e5代誌斤斤計較，無顧大局，ti7家己e5團體內面，爭大位、爭名額、爭個人e5政治利益，爭kah sia3-sia3叫，但是對外爭取大義理e5時，逐個就你看我，我看你，甚至妥協。",
          "Ke-chhe-ong5 leng7-goa7 e5 tek8-tiam2 si7, se3-hang7 e5 tai7-chi3 kin-kin-ke3-kau3, bo5 kou3 tai7-kiok8, ti7 ka-ki7 e5 thoan5-the2 lai7-bin7, cheN toa7-ui7, cheN mia5-giah8, cheN ko3-jin5 e5 cheng3-ti7 li7-ek, cheN kah sia3-sia3-kio3, tan7-si7 tui3 goa7 cheng-chhu2 toa7-gi7-li2 e5 si5, tak8 e5 chiu7 li2 khoaN3 goa2, goa2 khoaN3 li2, sim7-chi3 tho3-hiap8."
        ],
        [
          "台灣e5社會政治運動e5先輩，in真濟e5失敗，就是因為an2-ni，家己戰家己e5，m7知thang合作，也就是家己佔家己e5雞寮仔teh做霸王，che ti7反抗清朝kap日本攏是an2-ni。",
          "Tai5-oan5 e5 sia7-hoe7 cheng3-ti7 un7-tong7 e5 sian-poe3, in chin choe7 e5 sit-pai7, chiu7-si7 in-ui7 an2-ni, ka-ki7 chian3 ka-ki7 e5, m7 chai thang hap8-chok, ia7 chiu7-si7 ka-ki7 chiam3 ka-ki7 e5 ke-liau5-a2 teh cho3 pa3-ong5, che ti7 hoan2-khong3 Chheng-tiau5 kap Jit8-pun2 long2 si7 an2-ni."
        ],
        [
          "雞棲王kan-na知影顧家己e5雞寮仔，別e5雞寮teh火燒攏無我代。恆春核能廠出問題，he是恆春人e5代誌；鹿港人teh反杜邦，是鹿港人e5代誌，與我無關。",
          "Ke-chhe-ong5 kan-na chai-iaN2 kou3 ka-ki7 e5 ke-liau5-a2, pat8 e5 ke-liau5 teh hoe2-sio long2 bo5 goa2 tai7. Heng5-chhun hek8-leng5-chhiuN2 chhut bun7-te5, he si7 Heng5-chhun-lang5 e5 tai7-chi3; Lok8-kang2-lang5 teh hoan2 Tou7-pang, si7 Lok8-kang2-lang5 e5 tai7-chi3, i2 ngou2 bu5 koan."
        ],
        [
          "雞棲王若ti7外面，是攏扑boe7贏人，所以就西瓜倚大爿，真濟政治人物無理想，無原則，反來反去，to2位有選票就倚hit爿。",
          "Ke-chhe-ong5 na7 ti7 goa7-bin7, si7 long2 phah boe7 iaN5 lang5, sou2-i2 chiu7 si-koe oa2 toa7-peng5, chin choe7 cheng3-ti7 jin5-but8 bo5 li2-siong2, bo5 goan5-chek, hoan2 lai5 hoan2 khi3, to2-ui7 u7 soan2-phio3 chiu7 oa2 hit-peng5."
        ],
        [
          "咱準講boe7當親像鷹鳥展翼，至少也m7-thang做雞棲王。",
          "Lan2 chun2-kong2 boe7-tang3 chhin-chhiuN7 eng-chiau2 thian2 sit8, chi3-chio2 ia7 m7-thang cho3 ke-chhe-ong5."
        ],
        [
          "4. 無腦髓e5無頭神，生死由人e5布袋戲尪仔。",
          "4. Bo5 nau2-chhoe2 e5 bo5-thau5-sin5, seN si2 iu5 jin5 e5 pou3-te7-hi3 ang-a2."
        ],
        [
          "台灣e5歷史真短，但是歷盡滄桑，鹹酸苦chiaN2攏有。台灣人時常付出慘疼e5代價，但是，真少想講，ti7歷史e5戲台頂。台灣人著參加演出，kap著an2-choaN2演。",
          "Tai5-oan5 e5 lek8-su2 chin te2, tan7-si7 lek8 chin7 chhong-song, kiam5 sng khou2 chiaN2 long2 u7. Tai5-oan5-lang5 si5-siong5 hu3-chhut chham2-thiaN3 e5 tai7-ke3, tan7-si7, chin chio2 siuN7 kong2, ti7 lek8-su2 e5 hi3-tai5-teng2. Tai5-oan5-lang5 tioh8 chham-ka ian2-chhut, kap tioh8 an2-choaN2 ian2."
        ],
        [
          "Tui3荷蘭、鄭成功、滿清、日本，到ti7現在e5中華民國，歷代e5統治者，較濟是beh剝奪台灣人所扑拚e5成果na7-tiaN7，到chit-ma2，連民主法治都得boe7著，連講beh「決定家己e5前途」也boe7使--tit。台灣人也bat kap外來e5統治者拚命戰鬥--過，但是，ti7犧牲流血e5中間，台灣人真少學著hou7家己e5民族勇壯e5道理，kap做主人e5智慧。",
          "Tui3 Ho-lan, TeN7 Seng5-kong, Boan2 Chheng, Jit8-pun2, kau3 ti7 hian7-chai7 e5 Tiong-hoa5-bin5-kok, lek8-tai7 e5 thong2-ti7-chia2, khah choe7 si7 beh pak-toat8 Tai5-oan5-lang5 sou2 phah-piaN3 e5 seng5-ko2 na7-tiaN7, kau3 chit-ma2, lian5 bin5-chu2 hoat-ti7 to tit boe7 tioh8, lian5 kong2 beh “koat-teng7 ka-ki7 e5 chian5-tou5” ia7 boe7-sai2--tit. Tai5-oan5-lang5 ia7 bat kap goa7-lai5 e5 thong2-ti7-chia2 piaN3-mia7 chian3-tau3--koe3, tan7-si7, ti7 hi-seng lau5-hoeh e5 tiong-kan, Tai5-oan5-lang5 chin chio2 oh8 tioh8 hou7 ka-ki7 e5 bin5-chok8 iong2-chong3 e5 to7-li2, kap cho3 chu2-lang5 e5 ti3-hui7."
        ],
        [
          "台灣人無想講家己是台灣e5主人，討論台灣e5前途，會企ti7中國人e5立場，抑是想講美國e5看法，以及中共e5反應。但是，台灣e5立場ti7 to2位？台灣人成做啥物款意義teh活--leh？",
          "Tai5-oan5-lang5 bo5 siuN7 kong2 ka-ki7 si7 Tai5-oan5 e5 chu2-lang5, tho2-lun7 Tai5-oan5 e5 chian5-tou5, e7 khia7 ti7 Tiong-kok-lang5 e5 lip8-tiuN5, a2 si7 siuN7 kong2 Bi2-kok e5 khoaN3-hoat, i2-kip8 Tiong-kiong7 e5 hoan2-eng3. Tan7-si7, Tai5-oan5 e5 lip8-tiuN5 ti7 to2-ui7 ? Tai5-oan5-lang5 chiaN5-cho3 siaN2-mih8-khoan2 i3-gi7 teh oah8--leh ?"
        ],
        [
          "Kap大部份e5弱小民族共款，台灣人無法度自主自信，依賴心siuN重，無愛抽象e5思考，有頭殼，無腦髓，無頭神，boe7曉想前想後，be7曉掠家己做主體去想代誌，用家己e5觀點立場去想代誌，所以，雖然有遭遇種種e5苦難，卻，boe7得著教示，無論勢面如何，攏成做死活在人e5掌中e5布袋戲尪仔，boe7曉自立自強，kan-na beh tui3外位去chhoe7出路，chhoe7幸福，所得著e5當然只有是艱苦屈辱na7-tiaN7，得boe7著真正e5幸福。台灣人受過hiah-nih8濟e5艱苦，那像iau2 boe7了解這點。",
          "Kap toa7-pou7-hun7 e5 jiok8-siau2 bin5-chok8 kang7-khoan2, Tai5-oan5-lang5 bo5 hoat-tou7 chu7-chu2 chu7-sin3, i-lai7-sim siuN tang7, bo5 ai3 thiu-siong7 e5 su-kho2, u7 thau5-khak, bo5 nau2-chhoe2, bo5-thau5-sin5, boe7-hiau2 siuN7 cheng5 siuN7 au7, be7-hiau2 liah8 ka-ki7 cho3 chu2-the2 khi3 siuN7 tai7-chi3; iong7 ka-ki7 e5 koan-tiam2 lip8-tiuN5 khi3 siuN7 tai7-chi3, sou2-i2, sui-jian5 u7 cho-gu7 chiong2-chiong2 e5 khou2-lan7, khiok, boe7 tit tioh8 ka3-si7, bo5-lun7 se3-bin7 ju5-ho5, long2 chiaN5-cho3 si2-oah8 chai7 lang5 e5 chiang2-tiong e5 pou3-te7-hi3 ang-a2, boe7-hiau2 chu7-lip8 chu7-kiong5, kan-na beh tui3 goa7-ui7 khi3 chhoe7 chhut-lou7, chhoe7 heng7-hok, sou2 tit--tioh8 e5 tong-jian5 chi2-u7 si7 kan-khou2 khut-jiok8 na7-tiaN7, tit boe7 tioh8 chin-chiaN3 e5 heng7-hok. Tai5-oan5-lang5 siu7-koe3 hiah-nih8 choe7 e5 kan-khou2, na2-chhiuN7 iau2 boe7 liau2-kai2 chit tiam2."
        ],
        [
          "日本時代，簡大獅抗日，失敗，走去廈門。滿清政府驚日本人，顛倒將伊送hou7日本。簡大獅竟然koh告白講「生為大清之民，死為大清之鬼。」",
          "Jit8-pun2 si5-tai7, Kan2 Tai7-sai khong3 Jit8, sit-pai7, chau2 khi3 E7-mng5. Boan2 Chheng cheng3-hu2 kiaN Jit8-pun2-lang5, tian-to3 chiong i sang3 hou7 Jit8-pun2. Kan2 Tai7-sai keng3-jian5 koh ko3-pek8 kong2 “SeN ui7 tai7-Chheng chi bin5, si2 ui7 tai7-Chheng chi kui2.”"
        ],
        [
          "作家吳濁流，ti7伊e5小說《亞細亞e5 孤兒》。有寫一個真有代表性e5人物，這個人物對台灣e5現實（當時是日本統治）失望，就去日本內地求理想，總是，hou7人排斥，無法度適應，就走去祖國中國chhoe7安慰，但是，受猜疑，就失魂落魄，轉來台灣，起痟，死--去。台灣人tui3日本、中國chhoe7理想，chit-ma2 koh加一個，去美國，向美國。咱本身若無扑拚自立，kan-na想beh靠別人，是無路用--e5。",
          "Chok-ka Gou5 Lo5-liu5, ti7 i e5 sio2-soat “A-se-a e5 kou-ji5”. U7 sia2 chit8 e5 chin u7 tai7-piau2-seng3 e5 jin5-but8, chit e5 jin5-but8 tui3 Tai5-oan5 e5 hian7-sit8 (Tng-si5 si7 Jit8-pun2 thong2-ti7) sit-bang7, chiu7 khi3 Jit8-pun2 loe7-te7 kiu5 li2-siong2, chong2-si7, hou7 lang5 pai5-thiat, bo5 hoat-tou7 sek-eng3, chiu7 chau2 khi3 chou2-kok Tiong-kok chhoe7 an-ui3, tan7-si7, siu7 chhai-gi5, chiu7 sit-hun5 lok8-phek, tng2 lai5 Tai5-oan5, khi2-siau2, si2--khi3. Tai5-oan5-lang5 tui3 Jit8-pun2, Tiong-kok chhoe7 li2-siong2, chit-ma2 koh ke chit8 e5, khi3 Bi2-kok, ng3 Bi2-kok. Lan2 pun2-sin na7 bo5 phah-piaN3 chu7-lip8, kan-na siuN7 beh kho3 pat8-lang5, si7 bo5-lou7-eng7--e5."
        ],
        [
          "有一個原住民家族，阿祖因為反抗日本人死--去；阿公做日本時代e5甲長老父做日本志願兵，死ti7南洋；子真歡喜teh做中華民國e5警察，孫仔beh考軍校，準備將來完成反攻大陸e5「神聖使命」。這款e5家族歷史值得咱深想。",
          "U7 chit8 e5 goan5-chu7-bin5 ka-chok8, a-chou2 in-ui7 hoan2-khong3 Jit8-pun2-lang5 si2--khi3, a-kong cho3 Jit8-pun2 si5-tai7 e5 kah-tiuN2 lau7-pe7 cho3 Jit8-pun2 chi3-goan7-peng, si2 ti7 lam5-iuN5, kiaN2 chin hoaN-hi2 teh cho3 Tiong-hoa5 bin5-kok e5 keng2-chhat, sun-a2 beh kho2 kun-hau7, chun2-pi7 chiong-lai5 oan5-seng5 hoan2-kong Tai7-liok8 e5 “sin5-seng3 su2-beng7”. Chit khoan2 e5 ka-chok8 lek8-su2 tat8-tit lan2 chhim-siuN7."
        ],
        [
          "二二八事件，台灣人所受e5傷害koh較大。台灣人歷盡苦慘，台灣人是m7是記會tiau5，也得著教示，來自覺自強？",
          "Ji7-ji7-pat su7-kiaN7, Tai5-oan5-lang5 sou2 siu7 e5 siong-hai7 koh khah toa7. Tai5-oan5-lang5 lek8 chin7 khou2-chham2, Tai5-oan5-lang5 si7 m7 si7 ki3 e7 tiau5, ia7 tit tioh8 ka3-si7, lai5 chu7-kak chu7-kiong5 ?"
        ],
        [
          "5. Chhin3-chhin3 chhai2-chhai2，m7肯下功夫。",
          "5. Chhin3-chhin3 chhai2-chhai2, m7 kheng2 he7 kang-hu."
        ],
        [
          "Hit擺我去日本，行出東京車站，想講一定是人kheh人，想boe7到，顛倒是真安靜，街仔路清氣，花草芬芳，路邊草坪頂矮矮 e5樹仔，齊齊整整。Ti7 hia也買兩擺便當，兩擺e5菜色無完全共款，但是菜e5排列，兩擺攏無增差，也攏整整齊齊。Ti7 hia也觀賞in e5民謠比賽。Hit種變化kap氣派，hou7人感動欣羨。演出場所e5佈置kap各地方e5 chng-thaN7，實在有夠講究。",
          "Hit pai2 goa2 khi3 Jit8-pun2, kiaN5 chhut Tang-kiaN chhia-cham7, siuN7 kong2 it-teng7 si7 lang5 kheh lang5, siuN7 boe7 kau3, tian-to3 si7 chin an-cheng7, ke-a2-lou7 chheng-khi3, hoe-chhau2 hun-hong, lou7-piN chhau2-phiaN5 teng2 e2-e2 e5 chhiu7-a2, che5-che5 cheng2-cheng2. Ti7 hia ia7 be2 nng7 pai2 pian7-tong, nng7 pai2 e5 chhai3-sek bo5 oan5-choan5 kang7-khoan2, tan7-si7 chhai3 e5 pai5-liat8, nng7 pai2 long2 bo5 cheng-chha, ia7 long2 cheng2-cheng2 che5-che5. Ti7 hia ia7 koan-siong2 in e5 bin5-iau5 pi2-sai3. Hit chiong2 pian3-hoa3 kap khi3-phai3, hou7 lang5 kam2-tong7 him-sian7. Ian2-chhut tiuN5-sou2 e5 pou3-ti3 kap kok te7-hng e5 chng-thaN7, sit8-chai7 u7-kau3 kang2-kiu3."
        ],
        [
          "In 對生活環境、生活方式、社會活動攏hiah-nih8下功夫，iah咱leh？真見笑，咱台灣人e5生活、職業事務、文化，攏是chhin3-chhin3 chhai2-chhai2，咱e5民族活動、形式、化妝，道具，攏愈來愈差，愈song5。M7若生活方面，習俗禮儀是an2-ni，連thai5頭e5天大地大 e5代誌，也是chhin3-chhin3 chhai2-chhai2，chhong2-chhong2 pong7-pong7，不管反清抑是抗日，攏an2-ni。",
          "In tui3 seng-oah8 khoan5-keng2, seng-oah8 hong-sek, sia7-hoe7 oah8-tang7 long2 hiah-nih8 he7 kang-hu, iah lan2 leh ? Chin kian3-siau3, lan2 Tai5-oan5-lang5 e5 seng-oah8, chit-giap8 su7-bu7, bun5-hoa3, long2 si7 chhin3-chhin3 chhai2-chhai2, lan2 e5 bin5-chok8 oah8-tang7, heng5-sek, hoa3-chong, to7-khu7, long2 lu2 lai5 lu2 chha, lu2 song5. M7-na7 seng-oah8 hong-bin7, sip8-siok8 le2-gi5 si7 an2-ni, lian5 thai5-thau5 e5 thiN-toa7 te7-toa7 e5 tai7-chi3, ia7 si7 chhin3-chhin3 chhai2-chhai2, chhong2-chhong2 pong7-pong7, put-koan2 hoan2 Chheng a2 si7 khong3 Jit8, long2 an2-ni."
        ],
        [
          "台灣家己生產日光燈已經幾若十年，一直攏kan-na做長ko形 e5燈管，兩三年前「外國專家」發覺這點，咱才知影beh改進。咱teh做e5裝飾品，細仙尪仔，kan-na會曉摹仿外國e5粗俗品，boe7曉想講，咱也會使做一寡媽祖婆、土地公、廖添丁、白賊七仔，有民族e5色彩，共款會當趁外國人e5錢。",
          "Tai5-oan5 ka-ki7 seng-san2 jit8-kong-teng i2-keng kui2-na7 chap8 ni5, it-tit8 long2 kan-na cho3 tng5-ko-heng5 e5 teng-kong2, nng7 saN ni5 cheng5 “goa7-kok choan-ka” hoat-kak chit tiam2, lan2 chiah chai-iaN2 beh kai2-chin3. Lan2 teh cho3 e5 chong-sek-phin2, se3-sian ang-a2, kan-na e7-hiau2 bou5-hong2 goa7-kok e5 chhou-siok8-phin2, boe7-hiau2 siuN7 kong2, lan2 ia7 e7-sai2 cho3 chit8-koa2 Ma2-chou2-po5, Thou2-ti7-kong, Liau7 thiam-teng, peh8-chhat8 Chhit-a2, u7 bin5-chok8 e5 sek-chhai2, kang7-khoan2 e7-tang3 than3 goa7-kok-lang5 e5 chiN5."
        ],
        [
          "台灣e5流行歌，除了早期一寡真有台灣味e5歌曲以外，其他e5，攏是日本味，an2-ni唱kah beh 30冬。Thang歡喜--e5是，這10年以來Ho7-lo2人 e5歌，tauh8-tauh8仔 teh開創出真正e5台灣味。也客家e5山歌非常優美，但是khah唱都是hit幾種舊調，無創新。台灣e5文學、音樂、美術、電影，攏真需要koh扑拚。台灣e5電視，粗魯、淺薄、低級…",
          "Tai5-oan5 e5 liu5-heng5-koa, tu5-liau2 cha2-ki5 chit8-koa2 chin u7 Tai5-oan5-bi7 e5 koa-khek i2-goa7, ki5-thaN e5, long2 si7 Jit8-pun2-bi7, an2-ni chhiuN3 kah beh 30 tang. Thang hoaN-hi2--e5 si7, chit 10 ni5 i2-lai5 Ho7-lo2-lang5 e5 koa, tauh8-tauh8-a2 teh khai-chhong3 chhut chin-chiaN3 e5 Tai5-oan5-bi7. Ia7 Kheh-ka e5 san-ko hui-siong5 iu-bi2, tan7-si7 khah chhiuN3 to si7 hit kui2 chiong2 ku7-tiau7, bo5 chhong3-sin. Tai5-oan5 e5 bun5-hak8, im-gak8, bi2-sut8, tian7-iaN2, long2 chin su-iau3 koh phah-piaN3. Tai5-oan5 e5 tian7-si7, chhou-lou2, chhian2-poh8, ke7-kip......."
        ],
        [
          "6. 殘酷自私，無現代人應該有e5品德。",
          "6. Chan5-khok chu7-su, bo5 hian7-tai7-lang5 eng3-kai u7 e5 phin2-tek."
        ],
        [
          "台灣人自私，殘酷（殘忍），別人e5囡仔死boe7了。對別人e5災難、痛苦，咱冷眼旁觀，看著人teh出山，toa3邊--仔chhi-chhi chhu7-chhu7，批評東，批評西，有人自殺，緊去參觀報人知；有人hou7水tu7--死、火燒厝、有人跳樓，大家圍teh看，看了爽，un-na會扑phok仔喝咻。",
          "Tai5-oan5-lang5 chu7-su, chan5-khok (chan5-jim2), pat8-lang5 e5 gin2-a2 si2 boe7 liau2. Tui3 pat8-lang5 e5 chai-lan7, thong3-khou2, lan2 leng2-gan2-pong5-koan, khoaN3 tioh8 lang5 teh chhut-soaN, toa3 piN--a2 chhi-chhi chhu7-chhu7, phoe-pheng5 tang, phoe-pheng5 sai, u7 lang5 chu7-sat, kin2 khi3 chham-koan po3 lang5 chai, u7 lang5 hou7 chui2 tu7--si2, hoe2-sio-chhu3, u7 lang5 thiau3-lau5, tai7-ke ui5 teh khoaN3, khoaN3 liau2 song2, un-na e7 phah-phok-a2 hoah-hiu."
        ],
        [
          "家己e5厝內真清氣，但是公共e5水溝，巷仔角、草埔，糞圾滿四界。大樓公寓公用 e5水塔thai2-ko，大家無beh出錢倩人洗，但是，家家戶戶攏買進口 e5濾水器teh使用。",
          "Ka-ti7 e5 chhu3-lai7 chin chheng-khi3, tan7-si7 kong-kiong7 e5 chui2-kau, hang7-a2-kak, chhau2-pou, pun3-so3 moa2-si3-koe3. Toa7-lau5 kong-u2 kong-eng7 e5 chui2-thah thai2-ko, tai7-ke bo5 beh chhut-chiN5 chhiaN3-lang5 se2, tan7-si7, ke-ke hou7-hou7 long2 be2 chin3-khau2 e5 li7-chui2-khi3 teh su2-iong7."
        ],
        [
          "工廠e5頭家，為著趁錢，污染環境，將子孫e5生存資源也攏beh ka7用hou7了，錢趁有夠，就beh走去外國享受，無要緊，別人e5囡仔死boe7了。",
          "Kang-chhiuN2 e5 thau5-ke, ui7 tioh8 than3-chiN5, u3-jiam2 khoan5-keng2, chiong kiaN2-sun e5 seng-chun5 chu-goan5 ia7 long2 beh ka7 eng7 hou7 liau2, chiN5 than3 u7-kau3, chiu7 beh chau2 khi3 goa7-kok hiong2-siu7, bo5-iau3-kin2, pat8-lang5 e5 gin2-a2 si2 boe7 liau2."
        ],
        [
          "台灣人殘酷，逐項都敢食，逐項都敢thai5，世界出名。",
          "Tai5-oan5-lang5 chan5-khok, tak8-hang7 to kaN2 chiah8, tak8-hang7 to kaN2 thai5, se3-kai3 chhut-mia5."
        ],
        [
          "咱bat ti7街仔路公開thai5虎；咱真gau5掠hiah-e5國際間所teh保護真希罕e5鳥仔；咱koh大量進口活蛇，引起國際生態保護人士e5抗議。",
          "Lan2 bat ti7 ke-a2-lou7 kong-khai thai5 hou2; lan2 chin gau5 liah8 hiah-e5 kok-che3-kan sou2 teh po2-hou7 chin hi-han2 e5 chiau2-a2; lan2 koh tai7-liong7 chin3-khau2 oah8-choa5, in2-khi2 kok-che3 seng-thai3 po2-hou7 jin5-su7 e5 khong3-gi7."
        ],
        [
          "狗仔是人類上忠實e5朋友，但是台灣人愛食狗肉，狗仔陪伴咱生活，到老、破病，ka7賣 hou7狗肉店，家己e5狗仔飼三、四年，真古錐，冬天到，beh 食補，槌仔giah8 leh，趁狗仔無注意，大力ka7 mau--落-去，狗仔昏--去。滾水hiaN5好，狗仔煞koh醒--起-來，iau2 teh ka7咱搖尾，舐咱e5手，咱嘴齒筋咬--leh，目珠kheh-kheh，koh mau--落-去…",
          "Kau2-a2 si7 jin5-lui7 siong7 tiong-sit8 e5 peng5-iu2, tan7-si7 Tai5-oan5-lang5 ai3 chiah8 kau2-bah, kau2-a2 poe5-phoaN7 lan2 seng-oah8, kau3 lau7, phoa3-piN7, ka7 be7 hou7 kau2-bah-tiam3, ka-ki7 e5 kau2-a2 chhi7 saN, si3 ni5, chin kou2-chui, tang-thiN kau3, beh chiah8 pou2, thui5-a2 giah8 leh, than3 kau2-a2 bo5 chu3-i3, toa7-lat8 ka7 mau--loh8-khi3, kau2-a2 hun7--khi3. Kun2-chui2 hiaN5 ho2, kau2-a2 soah koh chhiN2--khi2-lai5, iau2 teh ka7 lan2 io5 boe2, chiN7 lan2 e5 chhiu2, lan2 chhui3-khi2-kin ka7--leh, bak8-chiu kheh-kheh, koh mau--loh8-khi3......."
        ],
        [
          "咱e5上流人物，古錐e5小姐攏teh食蛇肉。Iau2三、五工才 beh thai5 e5豬仔，咱用刀仔ti7 in e5身軀做記號，hou7 in ti7 beh死進前著流血hiah濟工。牛肉、羊肉真好價，生理人就ti7 beh thai5進前，用強力e5 phong3-phuh，將水灌入去牛肉e5內面，非常悽慘殘忍。台灣人愛毒魚仔，藥仔lok落水中，水中e5生物總死。",
          "Lan2 e5 siong7-liu5 jin5-but8, kou2-chui e5 sio2-chia2 long2 teh chiah8 choa5-bah. Iau2 saN, gou7 kang chiah beh thai5 e5 ti-a2, lan2 eng7 to-a2 ti7 in e5 seng-khu cho3 ki3-ho7, hou7 in ti7 beh si2 chin3-cheng5 tioh8 lau5-hoeh hiah choe7 kang. Gu5-bah, iuN5-bah chin ho2-ke3, seng-li2-lang5 chiu7 ti7 beh thai5 chin3-cheng5, eng7 kiong5-lek8 e5 phong3-phuh, chiong chui2 koan3 jip8 khi3 gu5-bah e5 lai7-bin7, hui-siong5 chhi-chham3 chan5-jim2. Tai5-oan5-lang5 ai3 thau7 hi5-a2, ioh8-a2 lok loh8 chui2 tiong, chui2 tiong e5 seng-but8 chong2 si2."
        ],
        [
          "M7若an2-ni，kap人有冤仇也會放火燒山。兩百年前e5古樹，kan-na為著交通e5方便，就ka7剉--落-來，美麗島chiah-nih8 sui2，竟然是屬ti7 chiah-nih8殘忍e5人e5江山。",
          "M7-na7 an2-ni, kap lang5 u7 oan-siu5 ia7 e7 pang3-hoe2 sio-soaN. Nng7-pah ni5 cheng5 e5 kou2-chhiu7, kan-na ui7 tioh8 kau-thong e5 hong-pian7, chiu7 ka7 chho3--loh8-lai5, Bi2-le7-to2 chiah-nih8 sui2, keng3-jian5 si7 siok8 ti7 chiah-nih8 chan5-jim2 e5 lang5 e5 kang-san."
        ],
        [
          "7. 無職業道德，無遠大e5心胸kap眼光。",
          "7. Bo5 chit-giap8 to7-tek, bo5 oan2-tai7 e5 sim-heng kap gan2-kong."
        ],
        [
          "外表看--起-來，台灣人勤儉樸實，真有活氣，但是若tui3內面來看leh？實際上，現此時台灣e5各行各業，會使講是道德、民心敗壞到極。",
          "Goa7-piau2 khoaN3--khi2-lai5, Tai5-oan5-lang5 khin5-khiam7 phou3-sit8, chin u7 oah8-khi3, tan7-si7 na7 tui3 lai7-bin7 lai5 khoaN3 leh? Sit8-che3 siong7, hian7-chhu2-si5 Tai5-oan5 e5 kok hang5 kok giap8, e7-sai2 kong2 si7 to7-tek, bin5-sim pai7-hoai7 kau3 kek8."
        ],
        [
          "作穡人，使用農藥，無照安全量kap安全時間。家己種e5菜，家己m7敢食，尾暗挽--落-來e5菜，浸某一種農藥，明仔再隨擔去賣，上鮮，有人買兩把白菜，無注意，hou7五隻鴨仔食--著，隔工，五隻攏去閻羅王hia報到。稻仔園噴好年冬，藥性特別強，有效性是三年，咱chiah食這款e5粟仔。",
          "Cho3-sit-lang5, su2-iong7 long5-ioh8, bo5 chiau3 an-choan5-liong7 kap an-choan5 si5-kan. Ka-ki7 cheng3 e5 chhai3, ka-ki7 m7 kaN2 chiah8, boe2-am3 ban2--loh8-lai5 e5 chhai3, chim3 bou2 chit8 chiong2 long5-ioh8, bin5-a2-chai3 sui5 taN khi3 be7, siong7 chhiN, u7 lang5 be2 nng7 pe2 peh8-chhai3, bo5 chu3-i3, hou7 gou7 chiah ah-a2 chiah8--tioh8, keh kang, gou7 chiah long2 khi3 Giam5-lo5-ong5 hia po3-to3. Tiu7-a2-hng5 phun3 Ho2-ni5-tang, ioh8-seng3 tek8-piat8 kiong5, iu2-hau7-seng3 si7 saN ni5, lan2 chiah chiah8 chit khoan2 e5 chhek-a2."
        ],
        [
          "以前e5販仔，in e5秤仔若偷斤減兩，秤仔隨會hou7人cham3-cham3--歹。Chit-ma2 e5販仔，in e5秤仔，我敢講，大部份攏減人e5秤頭。",
          "I2-cheng5 e5 hoan3-a2, in e5 chhin3-a2 na7 thau-kin-kiam2-niu2, chhin3-a2 sui5 e7 hou7 lang5 cham3-cham3--phaiN2. Chit-ma2 e5 hoan3-a2, in e5 chhin3-a2, goa2 kaN2 kong2, toa7-pou7-hun7 long2 kiam2 lang5 e5 chhin3-thau5."
        ],
        [
          "幾年前，發生phun油e5事件，生理人用臭酸e5 phun 水來「提煉」人teh食e5油，hou7全國e5家庭kap餐廳使用，che誠實是人所teh做e5代誌mah？Koh有e5人，將工業用e5油，偷lam7做食用油。有人進口貓仔狗仔e5食品hou7人食。明明知影米粉摻硼砂真損害健康，ma7是有生理人teh偷摻。過期e5麵包收--轉-去，kap新--e5麵包chham做伙提出去賣…",
          "Kui2 ni5 cheng5, hoat-seng phun-iu5 e5 su7-kiaN7, seng-li2-lang5 eng7 chhau3-sng e5 phun-chui2 lai5 “the5-lian7” lang5 teh chiah8 e5 iu5, hou7 choan5-kok e5 ka-teng5 kap chhan-thiaN su2-iong7, che chiaN5-sit8 si7 lang5 sou2 teh cho3 e5 tai7-chi3 mah ? Koh u7-e5 lang5, chiong kang-giap8-iong7 e5 iu5, thau lam7 cho3 sit8-iong7-iu5. U7 lang5 chin3-khau2 niau-a2 kau2-a2 e5 sit8-phin2 hou7 lang5 chiah8. Beng5-beng5 chai-iaN2 bi2-hun2 chham peng5-se chin sng2-hai7 kian7-khong, ma7 si7 u7 seng-li2-lang5 teh thau-chham. Koe3-ki5 e5 mi7-pau siu--tng2-khi3, kap sin--e5 mi7-pau chham cho3-hoe2 theh8 chhut khi3 be7......."
        ],
        [
          "起厝e5人，特別是起販厝，chhin3-chhai2起，偷工減料、漏水、pit空…chiah-e5人用努力、時間來teh換金錢，趕工課，品質不管，做工變做無啥物意義kap價值，是kan-na為著錢na7-tiaN7，其他真濟行業也攏是an2-ni。",
          "Khi2-chhu3 e5 lang5, tek8-piat8 si7 khi2 hoan3-chhu3, chhin3-chhai2 khi2, thau-kang-kiam2-liau7, lau7-chui2, pit-khang...chiah-e5 lang5 eng7 lou5-lek8, si5-kan lai5 teh oaN7 kim-chiN5, koaN2 khang-khoe3, phin2-chit put-koan2, cho3-kang piN3-choe3 bo5 siaN2-mih8 i3-gi7 kap ke3-tat8, si7 kan-na ui7 tioh8 chiN5 na7-tiaN7, ki5-thaN chin choe7 hang5-giap8 ia7 long2 si7 an2-ni."
        ],
        [
          "咱e5製造業m7若無職業道德，koh欠缺遠大e5眼光，有某一個工廠e5腳踏車，早期e5產品較好，後來就偷工減料，降低成本來對抗假牌，an2-ni等於是大家總死。有人摹仿電光牌 e5衛生設備，做假牌--e5出來，koh有人再摹仿這個假牌--e5，是an2-choaN2 m7直接摹仿真--e5電光牌--e5 to7好？因為，也是技術kap本錢e5考慮。Koh有做了boe7-bai2 e5廠牌，為著beh降低成本，增加競爭e5能力，家己製造摹仿家己e5假--e5產品。大家降價、競爭，利純低，品質當然是愈來愈差。因為an2-ni，咱e5女工工資真低。咱e5汽車工業一直停留ti7美國、日本e5裝備廠抑是代工處 e5地位na7-tiaN7。",
          "Lan2 e5 che3-cho7-giap8 m7-na7 bo5 chit-giap8 to7-tek, koh khiam3-khoeh oan2-tai7 e5 gan2-kong, u7 bou2 chit8 e5 kang-chhiuN2 e5 kha-tah8-chhia, cha2-ki5 e5 san2-phin2 khah ho2, au7-lai5 chiu7 thau-kang-kiam2-liau7, kang3-ke7 seng5-pun2 lai5 tui3-khong3 ke2-pai5, an2-ni teng2-i5 si7 tai7-ke chong2 si2. U7 lang5 bou5-hong2 Tian7-kong-pai5 e5 oe7-seng-siat-pi7, cho3 ke2-pai5--e5 chhut--lai5, koh u7 lang5 chai3 bou5-hong2 chit e5 ke2-pai5--e5, si7 an2-choaN2 m7 tit8-chiap bou5-hong2 chin--e5 Tian7-kong-pai5--e5 to7 ho2? In-ui7, ia7 si7 ki-sut8 kap pun2-chiN5 e5 kho2-lu7. Koh u7 cho3 liau2 boe7-bai2 e5 chhiuN2-pai5, ui7 tioh8 beh kang3-ke7 seng5-pun2, cheng-ka keng7-cheng e5 leng5-lek8, ka-ki7 che3-cho7 bou5-hong2 ka-ki7 e5 ke2--e5 san2-phin2. Tai7-ke kang3-ke3, keng7-cheng, li7-sun5 ke7, phin2-chit tong-jian5 si7 lu2 lai5 lu2 chha. In-ui7 an2-ni, lan2 e5 lu2-kang kang-chu chin ke7. Lan2 e5 khi3-chhia kang-giap8 it-tit8 theng5-liu5 ti7 Bi2-kok, Jit8-pun2 e5 chong-pi7-chhiuN2 a2 si7 tai7-kang-chhu3 e5 te7-ui7 na7-tiaN7."
        ],
        [
          "古早來台灣e5人，攏是出外來趁食e5，將台灣當做是他鄉外地，chit-ma2咱著放棄這款e5觀念，才會為台灣久長e5未來扑拚。",
          "Kou2-cha2 lai5 Tai5-oan5 e5 lang5, long2 si7 chhut-goa7 lai5 than3-chiah8 e5, chiong Tai5-oan5 tong3-cho3 si7 thaN-hiong goa7-te7, chit-ma2 lan2 tioh8 hong3-khi3 chit khoan2 e5 koan-liam7, chiah e7 ui7 Tai5-oan5 ku2-tng5 e5 bi7-lai5 phah-piaN3."
        ],
        [
          "公務人員，大官虎氣派，後母仔面。逐種代誌攏著送紅包，其中司法系統e5紅包上濟。",
          "Kong-bu7 jin5-oan5, toa7-koaN-hou2 khi3-phai3, au7-bu2-a2-bin7. Tak8-chiong2 tai7-chi3 long2 tioh8 sang3 ang5-pau, ki5-tiong su-hoat he7-thong2 e5 ang5-pau siong7 choe7."
        ],
        [
          "台灣e5教育，猶原是惡補，真濟老師，上課簡單講講--leh，beh聽較詳細要緊e5部份，e7暗來阮兜補習to7知。若有無共學校e5考試比賽，老師會替學生作弊，抑是有其他e5比賽，就用特別e5關係，拜託採點數e5先生，著hou7某人第一名，ka7阮e5學生加扑幾分。咱e5大學生，男女烏白來、扑痲雀，對國家社會關心--e5真少。真濟教授教課，iau2提2、30年前 e5筆記用唸--e5。真濟教授，講號做知識份子，時常公開講白賊，做權力者e5走狗。",
          "Tai5-oan5 e5 kau3-iok8, iu5-goan5 si7 ok-pou2, chin choe7 lau7-su, siong7-kho3 kan2-tan kong2-kong2--leh, beh thiaN khah siong5-se3 iau3-kin2 e5 pou7-hun7, e7-am3 lai5 goan2 tau pou2-sip8 to7 chai. Na7 u7 bo5-kang7 hak8-hau7 e5 kho2-chhi3 pi2-sai3, lau7-su e7 the3 hak8-seng chok-pe3, a2 si7 u7 ki5-thaN e5 pi2-sai3, chiu7 eng7 tek8-piat8 e5 koan-he7, pai3-thok chhai2 tiam2-sou3 e5 sian-siN, tioh8 hou7 bou2-lang5 te7-it mia5, ka7 goan2 e5 hak8-seng ke phah kui2 hun. Lan2 e5 tai7-hak8-seng, lam5-lu2 ou-peh8-lai5, phah ba5-chhiok, tui3 kok-ka sia7-hoe7 koan-sim--e5 chin chio2. Chin choe7 kau3-siu7 ka3-kho3, iau2 theh8 2, 30 ni5 cheng5 e5 pit-ki3 iong7 liam7--e5. Chin choe7 kau3-siu7, kong2 ho7-cho3 ti3-sek-hun7-chu2, si5-siong5 kong-khai kong2 peh8-chhat8, cho3 koan5-lek8-chia2 e5 chau2-kau2."
        ],
        [
          "有影，台灣e5各行各業，無論是作穡人，販夫走卒，抑是大學教授，推事法官，ti7行業規矩、行業道德，大多數e5人攏有所虧欠，甚至會使講是罪大惡極。",
          "U7-iaN2, Tai5-oan5 e5 kok-hang5 kok giap8, bo5-lun7 si7 cho3-sit-lang5, hoan3-hu chau2-chut8, a2 si7 tai7-hak8 kau3-siu7, chhui-su7 hoat-koaN, ti7 hang5-giap8 kui-ki2, hang5-giap8 to7-tek, tai7-to-sou3 e5 lang5 long2 iu2 sou2 khui-khiam3, sim7-chi3 e7-sai2 kong2 si7 choe7-tai7-ok-kek8."
        ],
        [
          "8. Ho7-lo2人自高，客人自卑，原住民自暴自棄。",
          "8. Ho7-lo2-lang5 chu7-ko, Kheh-lang5 chu7-pi, goan5-chu7-bin5 chu7-pok chu7-khi3."
        ],
        [
          "我講Ho7-lo2人自高，客人自卑，原住民自暴自棄，意思m7是講這3族e5本性是an2-ni，是teh講這3族e5人相對待 e5時，往往會有an2-ni e5表現。",
          "Goa2 kong2 Ho7-lo2-lang5 chu7-ko, Kheh-lang5 chu7-pi, goan5-chu7-bin5 chu7-pok chu7-khi3, i3-su3 m7 si7 kong2 chit 3 chok8 e5 pun2-seng3 si7 an2-ni, si7 teh kong2 chit 3 chok8 e5 lang5 sio-tui3-thai7 e5 si5, ong2-ong2 e7 u7 an2-ni e5 piau2-hian7."
        ],
        [
          "Ho7-lo2人自高，眼中無別族，講家己是台灣人，別人是客人，客家e5人，也家己自認是人客。原住民e5 9族，真濟優秀e5傳統攏beh無--去，群族e5尊嚴也強beh消失，自暴自棄。",
          "Ho7-lo2-lang5 chu7-ko, gan2-tiong bo5 pat8-chok8, kong2 ka-ki7 si7 Tai5-oan5-lang5, pat8-lang5 si7 Kheh-lang5, Kheh-ka e5 lang5, ia7 ka-ki7 chu7-jin7 si7 lang5-kheh. Goan5-chu7-bin5 e5 9 chok8, chin choe7 iu-siu3 e5 thoan5-thong2 long2 beh bo5--khi3, kun5-chok8 e5 chun-giam5 ia7 kiong5-beh siau-sit, chu7-pok chu7-khi3."
        ],
        [
          "有一擺，我去美國，向台灣e5同鄉演講，聽眾大部份是Ho7-lo2人，但是我是客人，姑不二chiong著用北京話來講，當場就有人抗議。我只好用家己e5台灣話（就是客話）講續--落-去，當然是鴨仔聽雷，大家攏笑笑出來，我才koh用北京話繼續講，這個小小e5事故，值得咱深想。語言本身無罪，也無懸低之分，向望語言無koh造成台灣人互相e5衝突。",
          "U7 chit8 pai2, goa2 khi3 Bi2-kok, ng3 Tai5-oan5 e5 tong5-hiong ian2-kang2, thiaN-chiong3 toa7-pou7-hun7 si7 Ho7-lo2-lang5, tan7-si7 goa2 si7 Kheh-lang5, kou-put-ji7-chiong tioh8 eng7 Pak-kiaN-oe7 lai5 kong2, tng-tiuN5 chiu7 u7 lang5 khong3-gi7. Goa2 chi2-ho2 eng7 ka-ki7 e5 Tai5-oan5-oe7 (chiu7-si7 Kheh-oe7) kong2 soa3--loh8-khi3, tong-jian5 si7 ah-a2 thiaN lui5, tai7-ke long2 chhio3-chhio3--chhut-lai5, goa2 chiah koh eng7 Pak-kiaN-oe7 ke3-siok8 kong2, chit e5 sio2-sio2 e5 su7-kou3, tat8-tit lan2 chhim-siuN7. Gu2-gian5 pun2-sin bo5 choe7, ia7 bo5 koan5-ke7 chi hun, ng3-bang7 gu2-gian5 bo5 koh cho7-seng5 Tai5-oan5-lang5 hou7-siong e5 chhiong-tut8."
        ],
        [
          "Ho7-lo2，客家原本是小可ti7語言上boe7好勢，但是這個衝突若像愈來愈大，真濟人感覺，民進黨已經teh-beh變做Ho7-lo2人e5黨。Ho7-lo2人愈來愈自我本位。原住民koh較淒慘，一下進入平地，「自然」就無teh講家己e5母語。Koh平地人開嘴合嘴to7講in是番仔傀儡。",
          "Ho7-lo2, Kheh-ka goan5-pun2 si7 sio2-khoa2 ti7 gu2-gian5 siong7 boe7 ho2-se3, tan7-si7 chit e5 chhiong-tut8 na2-chhiuN7 lu2 lai5 lu2 toa7, chin choe7 lang5 kam2-kak, Bin5-chin3-tong2 i2-keng teh-beh piN3-choe3 Ho7-lo2-lang5 e5 tong2. Ho7-lo2-lang5 lu2 lai5 lu2 chu7-ngou2-pun2-ui7. Goan5-chu7-bin5 koh khah chhi-chham2, chit8-e7 chin3-jip8 peN5-te7, “chu7-jian5”chiu7 bo5 teh kong2 ka-ki7 e5 bo2-gi2. Koh peN5-te7-lang5 khui-chhui3 hap8-chhui3 to7 kong2 in si7 hoan-a2 ka-le2."
        ],
        [
          "以上所講chiah-e5，實在hou7咱艱苦心，今仔日，咱所beh追求，上懸e5目標是，台灣人e5民主、法治、尊嚴kap幸福e5將來，m7-thang為著語言、族類e5問題，來破壞咱e5和諧kap上懸e5目標。原住民需要扑拚，將in原來優秀e5傳統親像民主、開放，土直、樂觀、團結，大公無私…等復興起來，koh，著教下一代家己e5語言、歷史，hou7傳統文化kap生活e5富裕攏得著進展。",
          "I2-siong7 sou2 kong2 chiah-e5, sit8-chai7 hou7 lan2 kan-khou2-sim, kin-a2-jit8, lan2 sou2 beh tui-kiu5, siong7 koan5 e5 bok8-phiau si7, Tai5-oan5-lang5 e5 bin5-chu2, hoat-ti7, chun-giam5 kap heng7-hok e5 chiong-lai5, m7-thang ui7 tioh8 gu2-gian5, chok8-lui7 e5 bun7-te5, lai5 pho3-hoai7 lan2 e5 ho5-hai5 kap siong7 koan5 e5 bok8-phiau. Goan5-chu7-bin5 su-iau3 phah-piaN3, chiong in goan5-lai5 iu-siu3 e5 thoan5-thong2 chhin-chhiuN7 bin5-chu2, khai-hong3, thou2-tit8, lok8-koan, thoan5-kiat, tai7-kong bu5-su... teng2 hok8-heng--khi2-lai5, koh, tioh8 ka3 e7-chit8-tai7 ka-ki7 e5 gu2-gian5, lek8-su2, hou7 thoan5-thong2 bun5-hoa3 kap seng-oah8 e5 hu3-ju7 long2 tit tioh8 chin3-tian2."
        ],
        [
          "客人好--e5傳統是，理想主義、實踐e5精神、浪漫熱情、互助友愛…等，需要復興，也ai3珍惜家己e5母語。無論原住民抑是客人，攏著自覺，家己也是台灣e5主人。Ho7-lo2人 e5人口、人才、財力攏較濟，m7-thang有自我中心e5表現，有聚會e5時，請尊重客人kap原住民「會tang3聽有」kap「發言」e5機會kap權利。講話e5時，上好m7-thang講「阮台灣人，lin2客人。」",
          "Kheh-lang5 ho2--e5 thoan5-thong2 si7, li2-siong2 chu2-gi7, sit8-chian3 e5 cheng-sin5, long7-ban7 jiat8-cheng5, hou7-chou7 iu2-ai3... teng2, su-iau3 hok8-heng, ia7 ai3 tin-sioh ka-ki7 e5 bo2-gu2. Bo5-lun7 goan5-chu7-bin5 a2 si7 kheh-lang5, long2 tioh8 chu7-kak, ka-ki7 ia7 si7 Tai5-oan5 e5 chu2-lang5. Ho7-lo2-lang5 e5 jin5-khau2, jin5-chai5, chai5-lek8 long2 khah choe7, m7-thang u7 chu7-ngou2-tiong-sim e5 piau2-hian7, u7 chu7-hoe7 e5 si5, chhiaN2 chun-tiong7 Kheh-lang5 kap goan5-chu7-bin5 “e7-tang3 thiaN u7” kap “hoat-gian5” e5 ki-hoe7 kap koan5-li7. Kong2-oe7 e5 si5, siong7 ho2 m7-thang kong2 “goan2 Tai5-oan5-lang5, lin2 kheh-lang5.”"
        ],
        [
          "每一族e5人，也攏需要學寡你所接觸會著 e5別族e5語言。",
          "Mui2 chit8 chok8 e5 lang5, ia7 long2 su-iau3 oh8 koa2 li2 sou2 chiap-chhiok e7 tioh8 e5 pat8-chok8 e5 gu2-gian5."
        ],
        [
          "無分彼此，咱「台灣民族」beh用新--e5姿態，開創台灣人新--e5前程kap理想。",
          "Bo5 hun pi2-chhu2, lan2 “Tai5-oan5-bin5-chok8” beh eng7 sin--e5 chu-thai3, khai-chhong3 Tai5-oan5-lang5 sin--e5 chian5-theng5 kap li2-siong2."
        ],
        [
          "9. 結論：創造尊重活命e5台灣新文化。",
          "9. Kiat-lun7: Chhong3-cho7 chun-tiong7 oah8-mia7 e5 Tai5-oan5 sin bun5-hoa3."
        ],
        [
          "現在台灣e5文化，人心紛亂，失去方向kap氣力，價值標準也亂chhau-chhau。",
          "Hian7-chai7 Tai5-oan5 e5 bun5-hoa3, jin5-sim hun-loan7, sit-khi3 hong-hiong3 kap khui3-lat8, ke3-tat8 phiau-chun2 ia7 loan7-chhau-chhau."
        ],
        [
          "但是台灣也有一寡人開始teh覺醒，會曉beh自決，爭取民主自由kap做人e5尊嚴；會曉beh保護環境kap盡社會責任。Tui3今起，咱需要koh較扑拚e5有：",
          "Tan7-si7 Tai5-oan5 ia7 u7 chit8-koa2 lang5 khai-si2 teh kak-chhiN2, e7-hiau2 beh chu7-koat, cheng-chhu2 bin5-chu2 chu7-iu5 kap cho3-lang5 e5 chun-giam5; e7-hiau2 beh po2-hou7 khoan5-keng2 kap chin7 sia7-hoe7 chek-jim7. Tui3 taN khi2, lan2 su-iau3 koh khah phah-piaN3 e5 u7:"
        ],
        [
          "創造台灣新文化，先本土化、自主化，然後國際化。",
          "Chhong3-cho7 Tai5-oan5 sin bun5-hoa3, seng pun2-thou2 hoa3, chu7-chu2-hoa3, jian5-au7 kok-che3-hoa3."
        ],
        [
          "每一個人ti7家己e5工作，專長，為民主法治奮鬥，做國家e5主人。",
          "Mui2 chit8 e5 lang5 ti7 ka-ki7 e5 kang-chok, choan-tiong2, ui7 bin5-chu2 hoat-ti7 hun3-tau3, cho3 kok-ka e5 chu2-lang5."
        ],
        [
          "咱e5祖先冒險、上進、熱情浪漫、互助友愛，無妥協求幸福e5理想主義，著ka7發揚。",
          "Lan2 e5 chou2-sian mou7-hiam2, siong7-chin3, jiat8-cheng5 long7-ban7, hou7-chou7 iu2-ai3, bo5 tho3-hiap8 kiu5 heng7-hok e5 li2-siong2 chu2-gi7, tioh8 ka7 hoat-iong5."
        ],
        [
          "社會大眾e5心理建設，宗教情操e5培養，kap科學觀念e5普及，共款迫切重要。宗教情操m7是限定ti7宗教信仰na7-tiaN7，是心靈世界e5創造，性命情調e5提昇。心中有對未來，未知 e5敬畏期待是性命所需要e5推動力。科學觀念會當破除一切無合理kap反理性e5事務。",
          "Sia7-hoe7 tai7-chiong3 e5 sim-li2 kian3-siat, chong-kau3 cheng5-chhau e5 poe5-iuN2, kap kho-hak8 koan-liam7 e5 phou2-kip8, kang7-khoan2 pek-chhiat tiong7-iau3. Chong-kau3 cheng5-chhau m7 si7 han7-tiaN7 ti7 chong-kau3 sin3-giong2 na7-tiaN7, si7 sim-leng5 se3-kai3 e5 chhong3-cho7, seN3-mia7 cheng5-tiau7 e5 the5-seng. Sim-tiong u7 tui3 bi7-lai5, bi7-ti e5 keng3-ui3 ki5-thai7 si7 seN3-mia7 sou2 su-iau3 e5 chhui-tong7-lat8. Kho-hak8 koan-liam7 e7-tang3 pho3-tu5 it-chhe3 bo5 hap8-li2 kap hoan2 li2-seng3 e5 su7-bu7."
        ],
        [
          "台灣新文化e5目標，是創造尊重活命，合ti7時代進化e5新文化，一切e5不幸、不義，攏是因為無尊重活命，所有e5活命攏是平等--e5，boe7使侮辱。",
          "Tai5-oan5 sin bun5-hoa3 e5 bok8-phiau, si7 chhong3-cho7 chun-tiong7 oah8-mia7, hah8 ti7 si5-tai7 chin3-hoa3 e5 sin bun5-hoa3, it-chhe3 e5 put-heng7, put-gi7, long2 si7 in-ui7 bo5 chun-tiong7 oah8-mia7, sou2-u7 e5 oah8-mia7 long2 si7 peng5-teng2--e5, boe7-sai2 bu2-jiok8."
        ],
        [
          "活命上重要。所有e5活命是一體，一切e5教條親像民族、國家、主義、規範、法律，集團利益…等，攏是次要--e5，是beh為著活命服務e5工具；工具一但無路用，對活命有害e5時，當然著ka7棄sak。",
          "Oah8-mia7 siong7 tiong7-iau3. Sou2-u7 e5 oah8-mia7 si7 chit8-the2, it-chhe3 e5 kau3-tiau5 chhin-chhiuN7 bin5-chok8, kok-ka, chu2-gi7, kui-hoan7, hoat-lut8, chip8-thoan5 li7-ek... teng2, long2 si7 chhu3-iau3--e5, si7 beh ui7 tioh8 oah8-mia7 hok8-bu7 e5 kang-khu7; kang-khu7 it-tan3 bo5 lou7-eng7, tui3 oah8-mia7 iu2-hai7 e5 si5, tong-jian5 tioh8 ka7 khi3-sak."
        ],
        [
          "活命e5原則就是追求幸福。不管啥物主義，啥物政治主張，會當hou7咱e5活命幸福--e5，才是咱所beh ai3 e5。",
          "Oah8-mia7 e5 goan5-chek chiu7-si7 tui-kiu5 heng7-hok. Put-koan2 siaN2-mih8 chu2-gi7, siaN2-mih8 cheng3-ti7 chu2-tiuN, e7-tang3 hou7 lan2 e5 oah8-mia7 heng7-hok--e5, chiah si7 lan2 sou2 beh ai3 e5."
        ],
        [
          "是lah，咱beh創造尊重活命，合ti7時代進化e5台灣新文化。",
          "Si7 lah, lan2 beh chhong3-cho7 chun-tiong7 oah8-mia7, hah8 ti7 si5-tai7 chin3-hoa3 e5 Tai5-oan5 sin bun5-hoa3."
        ]
      ],
      "篇名": "台灣人bai2 e5一面"
    }
  ]
}
