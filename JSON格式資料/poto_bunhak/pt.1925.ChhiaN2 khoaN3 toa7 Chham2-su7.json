{
  "作者": "盧百欣",
  "出版年": "1925",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "鄙人受派來toa3田中，倚 beh 三年久，照所經過，地方e5 發達真緊。Chia是芎蕉e5 出產地，致到趁著錢e5 人真濟。當teh發達，歡喜e5 時，忽然抵著大災厄。Ti7 2月20日午前倚兩點鐘，對上鬧熱e5 街中發火。Hit時抵人teh上重眠，致到喝攏無救兵。當人到e5 時，火大焰，北風大透，致到重要e5 店頭攏燒--去，攏總燒了五十五戶。這從有田中未bat有e5 大災厄，實在真大可憐代。有e5 kan-ta目箍紅，有e5煩惱到憨憨。現時無厝企，無物食，致到著去別人兜歇企。An2-ni受燒--e5 價格攏總約有二十外萬。佳哉人攏無受害。啊！這等號e5 慘境，看了真艱苦。受燒hit早起，無聽道理e5 人，真濟煮飯，糜，出來hou7罹災--e5止饑，koh 現時也真濟人teh 寄附錢佮米，來teh 救助。",
          "Phi2-jin5 siu7 phai3 lai5 toa3 Chhan5-tiong,oa2 beh saN ni5 ku2; chiau3 sou2 keng-koe3,te7-hng e5 hoat-tat8 chin kin2. Chia si7 kin-chio e5 chhut-san2-te7, ti3-kau3 than3 tioh8 chiN5 e5 lang5 chin che7. Tng teh hoat-tat8,hoaN-hi2 e5 si5, hut-jian5 tu2 tioh8 toa7 chai-eh.Ti7 ji7-goeh8 20 jit8 ngou2-cheng5 oa2 nng7 tiam2 cheng, tui3 siang7 lau7-jiat8 e5 ke-tiong hoat-hoe2. Hit-si5 tu2 lang5 teh siang7 tang7-bin5,ti3-kau3 hoah long2 bo5 kiu3-peng. Tng lang5 kau3 e5 si5, hoe2 toa7-iam7, pak-hong toa7 thau3; ti3-kau3 tiong7-iau3 e5 tiam3-thau5 long2 sio--khi3, long2-chong2 sio liau2 gou7-chap8 gou7 hou7. Che cheng7 u7 Chhan5-tiong boe7 bat u7 e5 toa7 chai-eh; sit8-chai7 chin toa7 kho2-lin5-tai7. U7-e5 kan-ta bak8-khou ang5, u7-e5 hoan5-lo2 kau3 gong7-gong7. Hian7-si5 bo5 chhu3 khia7, bo5 mih8 chiah8, ti3-kau3 tioh8 khi3 pat8 lang5 tau hioh-khia7. An2-ni siu7 sio--e5 ke3-keh long2-chong2 iok u7 ji7-chap8 goa7 ban7. Kai-chai3 lang5 long2 bo5 siu7-hai7. Ah ! chit teng2-ho7 e5 chham2-keng2, khoaN3 liau2 chin kan-khou2. Siu7 sio hit cha2-khi2, bo5 thiaN to7-li2 e5 lang5, chin che7 chu2 png7, moe5, chhut lai5 hou7 li5-chai--e5 chi2-ki; koh hian7-si5 ia7 chin che7 lang5 teh kia3-hu3 chiN5 kap bi2, lai5 teh kiu3-chou7."
        ],
        [
          "田中教會e5 信者較濟攏toa3 ti7 街市nih8，總是佳哉 kan-ta一戶受連累ti7 田中。伊是田中教會頭一個信者，現時守寡，也是教會中女界e5 大熱心者，大模範者，禮拜日除大破病以外攏m7 bat歇。家庭輪流e5 禮拜，雖罔抵著風、雨、寒冷，枴仔舉teh 也出席。Ti7 舊曆e5 新正 koh 起3間半磚疊e5 瓦厝，現時iau2未甚物完工。起厝e5 錢，較濟是ka7 人借e5。這pang 攏受燒，約了千外箍，今仔日受累到an2-ni，咱kiam2 thang 放伊teh 艱苦？",
          "Chhan5-tiong Kau3-hoe7 e5 sin3-chia2 khah che7 long2 toa3 ti7 ke-chhi7--nih8, chong2-si7 kai-chai3 kan-ta chit8 hou7 siu7 lian5-lui7 ti7 Chhan5-tiong. I si7 Chhan5-tiong Kau3-hoe7 thau5 chit8 e5 sin3-chia2, hian7-si5 chiu2-koaN2,ia7 si7 kau3-hoe7 tiong lu2-kai3 e5 toa7 jiat8-sim-chia2, toa7 bou5-hoan7-chia2; le2-pai3-jit8 tu5 toa7 phoa3-piN7 i2-goa7 long2 m7 bat hioh. Ka-teng5 lun5-liu5 e5 le2-pai3, sui-bong2 tu2 tioh8 hong, hou7, koaN5-leng2, koaiN2-a2 kiah8--teh ia7 chhut-sek8. Ti7 ku7-lek8 e5 sin-chiaN koh khi2 saN keng-poaN3 chng-thiap8 e5 hia7-chhu3, hian7-si5 iau2-boe7 sim2-mih8 oan5-kang. Khi2 chhu3 e5 chiN5, khah che7 si7 ka7 lang5 chioh--e5. Chit-pang long2 siu7-sio, iok liau2 chheng goa7 khou, kin-a2-jit8 siu7 lui7 kau3 an2-ni, lan2 kiam2 thang pang3 i teh kan-khou2 ?"
        ],
        [
          "啊！現時無thang 食，無thang toa3，koh 是守寡，前店口稅人，收店稅teh 過日，今仔日攏做一下去，此去e5 生活beh 怎樣咧？阮看了真可憐，所以愛求列位同屬主e5 兄姊，緊舉懸手，來鬥救助，向望對咱e5 相疼，會通大榮光教會佮上帝，因為對這個災難，田中眾人求天e5 心攏發現，逐家講是天意，也有聽人teh 講，in 拜上帝e5 to 也會燒--去。An2-ni敢m7 是teh 顯明in m7 bat 上帝是in e5 天父mah？所以大向望列位e5 疼痛來疼到ti7 阮e5 教會中e5 受難者。望看報e5 兄姊相替祈禱，thang 對苦難來收真濟好果子。若有好心e5，請寄對田中仁和商會，陳新財收。",
          "Ah ! hian7-si5 bo5 thang chiah8, bo5 thang toa3, koh si7 chiu2-koaN2, cheng5 tiam3-khau2 soe3 lang5, siu tiam3-soe3 teh koe3-jit8; kin-a2-jit8 long2 cho3 chit8-e7 khi3, chhu2 khi3 e5 seng-oah8 beh chaiN2-iuN7 leh ? Goan2 khoaN3 liau2 chin kho2-lin5, sou2-i2 ai3 kiu5 liat8-ui7 tong5 siok8 Chu2 e5 hiaN-che2, kin2 kiah8 koan5-chhiu2,lai5 tau3 kiu3-chou7, ng3-bang7 tui3 lan2 e5 saN-thiaN3, e7-thang toa7 eng5-kng Kau3-hoe7 kap Siong7-te3, in-ui7 tui3 chit e5 chai-lan7, Chhan5-tiong cheng3 lang5 kiu5 thiN e5 sim long2 hoat-hian7, tai7-ke kong2 si7 thiN-i3; ia7 u7 thiaN lang5 teh kong2, in pai3 Siong7-te3 e5 to ia7 e7 sio--khi3. An2-ni kiam2 m7 si7 teh hian2-beng5 in m7 bat Siong7-te3 si7 in e5 ThiN-pe7 mah ? sou2-i2 toa7 ng3-bang7 liat8-ui7 e5 thiaN3-thang3 lai5 thiaN3 kau3 ti7 goan2 e5 kau3-hoe7 tiong e5 siu7-lan7-chia2. Bang7 khoaN3 Po3 e5 hiaN-che2 saN-the3 ki5-to2, thang tui3 khou2-lan7 lai5 siu chin che7 ho2 koe2-chi2. Na7 u7 ho2 sim--e5, chhiaN2 kia3 tui3 Chhan5-tiong Jin5-ho5 Siong-hoe7, Tan5 Sin-chai5 siu."
        ]
      ],
      "篇名": "Tshiann2 khuann3 tua7 tsham2-su7"
    }
  ]
}
