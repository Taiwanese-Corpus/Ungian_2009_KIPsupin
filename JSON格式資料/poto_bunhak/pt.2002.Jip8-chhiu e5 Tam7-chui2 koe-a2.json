{
  "作者": "蔡雅祺",
  "出版年": "2002",
  "出版者": "TGB學生台語文促進會",
  "文類": "報導文學",
  "書寫系統": "漢羅",
  "資料": [
    {
      "段": [
        [
          "入秋了後e5淡水街a2頭有tam7-poh8-a2冷，m7-koh tak8-e5心內long2無sio2-khoa2-a2 koann5 e5感覺，因為goan2 kap 1 e5真趣味ma7真熱情e5人cho3-hoe2，ti7 leh 1 e5無joa7大e5所在ma7感覺溫暖，chit e5人就是互助兄。",
          "Jip8-chhiu liau2-au7 e5 Tam7-chui2 koe-a2-thau5 u7 tam7-poh8-a2 leng2, m7-koh tak8-e5 sim-lai7 long2 bo5 sio2-khoa2-a2 koann5 e5 kam2-kak, in-ui7 goan2 kap 1 e5 chin chhu3-bi7 ma7 chin jiat8-cheng5 e5 lang5 cho3-hoe2, ti7 leh 1 e5 bo5 joa7 toa7 e5 sou2-chai7 ma7 kam2-kak un-loan2, chit e5 lang5 to7-si7 Hou7-chou7 hiann."
        ],
        [
          "互助兄10外歲a2就來到台北做sai-a2，hit當時tak8-e5生活long2無好過。互助兄高中出業了後，tai7先ti7台北西門町萬國戲院邊--a2 e5理髮廳做三七a2，經過2個外月，互助兄kap hit-chun7 e5少年起衝突，就koh tng2去下港，m7-koh下港確實phainn2過日，互助兄18歲e5時koh來到台北，ti7 1 e5朋友e5理髮廳做khang-khoe3，真長1段時間了後，互助兄來到淡水，ka-ti7開理髮廳，尾--a2換牽手經營，ka-ti7去送海產。",
          "Hou7-chou7 hiann 10 goa7 hoe3-a2 to7 lai5 kau3 Tai5-pak cho3 sai-a2, hit tong-si5 tak8-e5 seng-oah8 long2 bo5 ho2 koe3. Hou7-chou7 hiann ko-tiong chhut-giap8 liau2-au7, tai7-seng ti7 Tai5-pak Se-mng5-teng Ban7-kok Hi3-inn7 pinn--a2 e5 li2-hoat-thiann cho3 sam-chhit-a2, keng-koe3 2 ko3 goa7 goeh8, Hou7-chou7 hiann kap hit-chun7 e5 siau3-lian5 khi2 chhiong-thut8, to7 koh tng2 khi3 e7-kang2, m7-koh e7-kang2 khak-sit8 phainn2 koe3-jit8, Hou7-chou7 hiann 18 hoe3 e5 si5 koh lai5 kau3 Tai5-pak, ti7 1 e5 peng5-iu2 e5 li2-hoat-thiann cho3 khang-khoe3, chin tng5 chit8 toann7 si5-kan liau2-au7, Hou7-chou7 hiann lai5 kau3 Tam7-chui2, ka-ti7 khui li2-hoat-thiann, boe2--a2 oann7 khan-chhiu2 keng-eng5, ka-ti7 khi3 sang3 hai2-san2."
        ],
        [
          "互助兄chit e5人真開朗，ka7 goan2講海產，koh講tioh8 i細han3庄kha所在e5生活，i koh講tioh8 ka-ti7細han3 e5時，ti7大林偷走去看脫奶舞e5 tai7-chi3。Chit-koa2 tai7-chi3講kah hou7 kui厝間e5人笑hai-hai，看boe7出來講，其實互助兄本chiann5是講話細聲，ma7無siann2敢發表ka-ti7想法e5人，對政治1-sut-a2都m7 bat，m7-koh自參加「青年電台」了後，接觸tioh8無kang7款e5觀點，ma7 kap真choe7人chih接，chiah tauh8-tauh8-a2 ka7 ka-ti7 e5心phah--開，chit-ma2互助兄已經是i作sit hit e5所在e5意見領袖，ma7真有ka-ti7 e5想法，siong7 kai3明顯--e5，就是tak8-kai2選舉，互助兄long2會專工tng2去嘉義舊厝tng3廢票，別人選舉是有錢thang thio，m7-koh互助兄選舉顛倒ai3 ka-ti7開錢坐飛leng5機走tng2--去tng3廢票。",
          "Hou7-chou7 hiann chit e5 lang5 chin khai-long2, ka7 goan2 kong2 hai2-san2, koh kong2 tioh8 i soe3-han3 chng-kha sou2-chai7 e5 seng-oah8, i koh kong2 tioh8 ka-ti7 soe3-han3 e5 si5, ti7 Toa7-na5 thau-chau2 khi3 khoann3 thoat-ni-bu2 e5 tai7-chi3. Chit-koa2 tai7-chi3 kong2 kah hou7 kui chhu3-keng e5 lang5 chhio3-hai-hai, khoann3 boe7 chhut lai5 kong2, ki5-sit8 Hou7-chou7 hiann pun2-chiann5 si7 kong2-oe7 soe3-siann, ma7 bo5 siann2 kann2 hoat-piau2 ka-ti7 siunn7-hoat e5 lang5, tui3 cheng3-ti7 chit8-sut-a2 to m7 bat, m7-koh chu7 chham-ka “Chheng-lian5 Tian7-tai5” liau2-au7, chiap-chhiok tioh8 bo5 kang7-khoan2 e5 koan-tiam2, ma7 kap chin choe7 lang5 chih-chiap, chiah tauh8-tauh8-a2 ka7 ka-ti7 e5 sim phah--khui, chit-ma2 Hou7-chou7 hiann i2-keng si7 i choh-sit hit e5 sou2-chai7 e5 i3-kian3 leng2-siu3, ma7 chin u7 ka-ti7 e5 siunn7-hoat, siong7 kai3 beng5-hian2--e5, to7-si7 tak8-kai2 soan2-ki2, Hou7-chou7 hiann long2 e7 choan-kang tng2 khi3 Ka-gi7 ku7-chhu3 tng3 hui3-phio3, pat8-lang5 soan2-ki2 si7 u7 chinn5 thang thio, m7-koh Hou7-chou7 hiann soan2-ki2 tian-to3 ai3 ka-ti7 khai-chinn5 che7 poe-leng5-ki chau2 tng2 khi3 tng3 hui3-phio3."
        ],
        [
          "做電台e5時，互助兄參加街頭遊行long2是su3常--e5，i ma7 ti7電台節目--nih講boe7-chio2批判e5言論，kan-tann為tioh8 1 e5理想teh衝，ma7是an3 chit-chun7 chiah開始學台文。I店e5 khangpang就用台文羅馬字寫「Tek Ko Chhu3」。",
          "Cho3 tian7-tai5 e5 si5, Hou7-chou7 hiann chham-ka koe-thau5 iu5-heng5 long2 si7 su3-siong5--e5, i ma7 ti7 tian7-tai5 chiat-bok8--nih kong2 boe7-chio2 phoe-phoann3 e5 gian5-lun7, kan-tann ui7 tioh8 1 e5 li2-siong2 teh chhiong, ma7 si7 an3 chit-chun7 chiah khai-si2 oh8 Tai5-bun5. I tiam3 e5 khangpang to7 iong7 Tai5-bun5 Lo5-ma2-ji7 sia2 “Tek Ko Chhu3”."
        ],
        [
          "為tioh8 1 e5 kap別人無kang7款e5理想，互助兄bat hou7保七總隊chhoe7麻煩--過，店a2 e5 khangpang ma7 bat hou7人long3破kui2-lo7 kai2，真choe7時chun7，i e5朋友boe7-tang3理解i e5想法，m7-koh互助兄long2知iann2 ka-ti7 beh做siann2，boe7 hou7人影響，不時ma7 kap人辯論意見。",
          "Ui7 tioh8 1 e5 kap pat8-lang5 bo5 kang7-khoan2 e5 li2-siong2, Hou7-chou7 hiann bat hou7 Po2-chhit-chong2-tui7 chhoe7 ma5-hoan5--koe3, tiam3-a2 e5 khangpang ma7 bat hou7 lang5 long3-phoa3 kui2-lo7 kai2, chin choe7 si5-chun7, i e5 peng5-iu2 boe7-tang3 li2-kai2 i e5 siunn7-hoat, m7-koh Hou7-chou7 hiann long2 chai-iann2 ka-ti7 beh cho3 siann2, boe7 hou7 lang5 eng2-hiong2, put-si5 ma7 kap lang5 pian7-lun7 i3-kian3."
        ],
        [
          "互助兄有時a2 ma7真感慨kong，chit-ma2 e5台北gin2-a2 long2 boe7-hiau2講台語--a，i講tioh8 ka-ti7 ti7厝--nih會要求gin2-a2講台語，m7-koh gin2-a2 ti7外口iah是學校long2講北京語，致使tiam3厝內6～7成ma7 long2 teh講北京語。Chit-ma2 e5社會，連互助兄chit款真有意識e5人，都無法tou7改變chit款情形，an2-ne是m7是問題會愈來愈嚴重？ Lan2真正tioh8好好a2思考，ma7 tioh8 khah緊形成台灣人ka-ti7 e5意識。",
          "Hou7-chou7 hiann u7-si5-a2 ma7 chin kam2-khai3 kong, chit-ma2 e5 Tai5-pak gin2-a2 long2 boe7-hiau2 kong2 Tai5-gi2--a, i kong2 tioh8 ka-ti7 ti7 chhu3--nih e7 iau-kiu5 gin2-a2 kong2 Tai5-gi2, m7-koh gin2-a2 ti7 goa7-khau2 iah si7 hak8-hau7 long2 kong2 Pak-kiann-gi2, ti3-su2 tiam3 chhu3-lai7 6~7 siann5 ma7 long2 teh kong2 Pak-kiann-gi2. Chit-ma2 e5 sia7-hoe7, lian5 Hou7-chou7 hiann chit khoan2 chin u7 i3-sek e5 lang5, to bo5 hoat-tou7 kai2-pian3 chit khoan2 cheng5-heng5, an2-ne si7 m7 si7 bun7-toe5 e7 ju2 lai5 ju2 giam5-tiong7? Lan2 chin-chiann3 tioh8 ho2-ho2-a2 su-kho2, ma7 tioh8 khah kin2 heng5-seng5 Tai5-oan5-lang5 ka-ti7 e5 i3-sek."
        ],
        [
          "Kap互助兄開講，hou7我看tioh8 1 e5我m7 bat接觸--過e5世界，知iann2 1 e5人e5改變，ma7看tioh8 i e5熱情，che是lan2 chit代e5 gin2-a2 kap in boe7-tang3比pheng7--e5。看tioh8互助兄，hou7我想真choe7，ma7思考tioh8後pai2 beh an2-choann2行--落，雖bong2 chit-ma2 e5少年a2對身軀邊e5 tai7-chi3 long2無關心，ah是long2 m7 bat，m7-koh聽著互助兄1路行--過e5心內話，我soah感覺lan2 e5未來koh有tam7-poh8-a2 ng3望，koh有tam7-poh8-a2光線。",
          "Kap Hou7-chou7 hiann khai-kang2, hou7 goa2 khoann3 tioh8 1 e5 goa2 m7 bat chiap-chhiok--koe3 e5 se3-kai3, chai-iann2 1 e5 lang5 e5 kai2-pian3, ma7 khoann3 tioh8 i e5 jiat8-cheng5, che si7 lan2 chit tai7 e5 gin2-a2 kap in boe7-tang3 pi2-pheng7--e5. Khoann3 tioh8 Hou7-chou7 hiann, hou7 goa2 siunn7 chin choe7, ma7 su-kho2 tioh8 au7-pai2 beh an2-choann2 kiann5--loh8, sui-bong2 chit-ma2 e5 siau3-lian5-a2 tui3 seng-khu-pinn e5 tai7-chi3 long2 bo5 koan-sim, ah si7 long2 m7 bat, m7-koh thiann tioh8 Hou7-chou7 hiann chit8-lou7 kiann5--koe3 e5 sim-lai7-oe7, goa2 soah kam2-kak lan2 e5 bi7-lai5 koh u7 tam7-poh8-a2 ng3-bang7, koh u7 tam7-poh8-a2 kng-soann3."
        ]
      ],
      "篇名": "Jip8-tshiu e5 Tam7-tsui2 kue-a2"
    }
  ]
}
