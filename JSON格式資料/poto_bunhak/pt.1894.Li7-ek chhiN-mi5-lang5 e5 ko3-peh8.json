{
  "作者": "編輯室",
  "出版年": "1894",
  "出版者": "台灣教會公報社",
  "文類": "報導文學",
  "書寫系統": "羅馬字",
  "資料": [
    {
      "段": [
        [
          "通中國內e5 青瞑人差不多有五十萬左右。4年前，上海 e5 總會有揀選幾若人替in 設法，也勸逐位e5 先生著佮hiah-e5人盡力鬥辦。",
          "Thong Tiong-kok-lai7 e5 chhiN-mi5-lang5 chha-put-to u7 gou7-chap8-ban7 cho2-iu7.  Si3 ni5 cheng5,Siong7-hai2 e5 Chong2-hoe7 u7 keng2-soan2 kui2-na7 lang5 thoe3 in siat-hoat , ia7 khng3 tak8-ui7 e5 sian-siN tioh8 kap hiah-e5 lang5 chin7-lek8 tau3-pan7."
        ],
        [
          "Lin2已經知府城內佮泉州城現在有兩間學 hou7青瞑人thang受逐項 e5 教訓。學生每日照時用功讀冊也兼略仔teh 學工藝。舊年余先生娘 ti7 府城真出力來料理這層事。可惜伊 e5 身軀染著破病，姑不chiong著倒去祖家。伊常常替 in 圖謀救援，想到日後 e5 事誌；所以m7若教 in 讀冊寫字na7-tiaN7，koh 教in 做kan-ki2 thang家己趁錢，來度口，m7免終身倚靠別人飼。",
          "Lin2 i2-keng chai Hu2-siaN5 lai7 kap Choan5-chiu-siaN5 hian7-chai7 u7 nng7 keng oh8  hou7 chhiN-mi5-lang5 thang siu7 tak8 hang7 e5 kau3-hun3 . Hak8-seng mui2-jit8 chiau3-si5  eng7-kang thak8-chheh ia7 kiam lioh8-a2 teh oh8 kang-ge7 . Ku7-ni5 I5-sian-siN-niu5 ti7 Hu2-siaN5 chin chhut-lat8 lai5 liau7-li2 chit chan5 su7. Kho2-sioh i e5 seng-khu jiam2 tioh8 phoa3-piN7 , kou-put-chiong tioh8 to3 khi3 Chou2-ke . I siong5-siong5 thoe3 in tou5-bou5 kiu3-oan5, siuN7 kau3 jit8-au7 e5 tai7-chi3; sou2-i2 m7-na7 ka3 in thak8-chheh sia2-ji7 na7-tiaN7, koh ka3 in choe3 kan-ki2 thang ka-ki7 than3-chiN5, lai5 tou7-khou2, m7 bian2 chiong-sin oa2-kho3 pat8-lang5 chhi7."
        ],
        [
          "今因為事猶be7成，阮ai3知tiam3 台灣抑是唐山有兄弟抑是列位先生，甘願寫出一篇來論起青瞑人著做甚物抵好 e5 工藝，來家己度食。Beh 做這篇論 e5 人代先著去查考幾若項，才有路用；親像 in 本所在青瞑 e5 人額有偌濟，in e5情形亦是甚物款，現時teh 做甚物頭路，逐日趁偌濟。Koh，著想有甚物iau2-be7學習 e5 工藝thang設hou7 in做，又koh著記hit項工藝 e5本錢偌濟，出息偌濟。",
          "TaN in-ui7 su7 iau2-be7 chiaN5, goan2 ai3 chai tiam3 Tai5-oan5 a2 si7 Tng5-soaN u7 hiaN-ti7 a2 si7 liat8-ui7 sian-siN, kam-goan7 sia2 chhut chit8 phiN lai5 lun7-khi2 chhiN-mi5-lang5 tioh8 choe3 sim2-mih8 tu2-ho2 e5 kang-ge7, lai5 ka-ki7 tou7-chiah8 . Beh choe3 chit phiN lun7 e5 lang5 tai7-seng tioh8 khi3 chha5-kho2 kui2-na7 hang7, chiah u7 lou7-eng7 ; chhin-chhiuN7 in pun2 sou2-chai7 chhiN-mi5 e5 lang5-giah8 u7 loa7 choe7,in e5 cheng5-heng5 iah8 si7 sim2-mih8 khoan2,hian7-si5 teh choe3 sim2-mih8 thau5-lou7 , tak8-jit8 than3 loa7 choe7 . Koh , tioh8 siuN7 u7 sim2-mih8 iau2-be7 hak8-sip8 e5 kang-ge7 thang siat hou7 in choe3 , iu7-koh tioh8 ki3 hit hang7 kang-ge7 e5 pun2-chiN5 loa7 choe7 , chhut-sek loa7 choe7."
        ],
        [
          "論青瞑人做教會 e5工親像 ti7 醫館內抑是街市讀聖經、賣冊、傳道理，我也是ai3知兄弟 e5 意見，著照甚物法度較好？的確著有人牽抑 m7免。",
          "Lun7 chhiN-mi5-lang5 choe3 kau3-hoe7 e5 kang chhin-chhiuN7 ti7 I-koan2 lai7 a2 si7 koe-chhi7 thak8 Seng3-keng , boe7 chheh , thoan5 to7-li2 , goa2 ia7 si7 ai3 chai hiaN-ti7 e5 i3-kian3, tioh8 chiau3 sim2-mih8 hoat-tou7 khah ho2 , tek-khak tioh8 u7 lang5 khan a2 m7 bian2."
        ],
        [
          "若有閒 e5 機會，請逐位 e5 兄弟略仔來體貼這層事誌，到 12 月初十內為止寄所做 e5 論thang hou7 阮來批評。批評了取第1名e5 beh賞伊7個銀錢，取第2 名e5 beh 賞伊5 箍，第3名3 箍。要緊著代先查考，後來逐項照次序詳細來寫。論 e5 題目就是：-",
          "Na7 u7-eng5 e5 ki-hoe7,chhiaN2 tak8-ui7 e5 hiaN-ti7 lioh8-a2 lai5 the2-thiap chit chan5  tai7-chi3 , kau3 12 geh8 chhoe-chap8 lai7 ui5-chi2 kia3 sou2 choe3 e5 lun7 thang hou7 goan2 lai5 phoe-pheng5 . Phoe-pheng5 liau2 chhu2 te7-it mia5 e5 beh siuN2 i chhit e5 gun5-chiN5 , chhu2 te7-ji7 mia5 e5 beh siuN2 i gou7 khou, te7-saN-mia5 saN khou. Iau3-kin2 tioh8 tai7-seng chha5-kho2, au7-lai5 tak8-hang7 chiau3 chhu3-su7 siong5-se3 lai5 sia2 . Lun7 e5 toe5-bak8 chiu7-si7 :－"
        ],
        [
          "「論教會外 e5 青瞑人，in e5人額、頭路、佮情形；koh，論青瞑bat字 e5 兄弟姊妹，in 有甚物thang做就家己會趁食，m7免一概倚靠別人。」",
          "“Lun7 kau3-hoe7-goa7 e5 chhiN-mi5-lang5, in e5 lang5-giah8, thau5 lou7,kap cheng5-heng5 ; koh , lun7 chhiN-mi5 bat-ji7 e5 hiaN-ti7 chi2-be7 , in u7 sim2-mih8 thang choe3  chiu7 ka-ki7 oe7 than3 chiah8 , m7 bian2 it-khai3 oa2-kho3 pat8-lang5 .”"
        ],
        [
          "論著將白話字來寫，著落暗號，也著用一封內面註明某號就是甚物人 e5，同齊寄hou7 甘牧師。",
          "Lun7 tioh8 chiong peh8-oe7-ji7 lai5 sia2, tioh8 loh8 am3-ho7, ia7 tioh8 eng7 chit8 hong lai7-bin7 chu3-beng5 bou2-ho7 chiu7-si7 sim2-mih8 lang5 e5 , tang5-che5 kia3 hou7 Kam Bok8-su ."
        ]
      ],
      "篇名": "Li7-ik tshinn-mi5-lang5 e5 ko3-peh8"
    }
  ]
}
