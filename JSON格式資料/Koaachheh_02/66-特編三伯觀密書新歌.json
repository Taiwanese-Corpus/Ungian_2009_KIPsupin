{
  "作者": "梁松林",
  "出版年": "1936",
  "出版者": "台北周協隆書店發行",
  "文類": "歌仔冊",
  "書名": "特編三伯觀密書新歌",
  "書寫系統": "漢字",
  "資料": [
    {
      "段": [
        [
          "拜別梁哥出學堂，我有乎汝一項物，日子着恰斟足算，赶緊來阮祝家庄。",
          "Pai3-piat8 Niu5 ko chhut oh8-tng5, goa2 u7 hou7 li2 chit8 hang7 mngh8, jit8-chi2 tioh8 khah chim-chiok sng3, koann2-kin2 lai5 gun2 Chiok-ka-chng."
        ],
        [
          "做陣行到書房外，脚行袂在窮卜拔，汝有批信交帶我，照咱約束感有絕。",
          "Choe3-tin7 kiann5 kau3 chu-pang5 goa7, kha kiann5 be7 chai7 kiong5-beh poah8, li2 u7 phoe-sin3 kau-tai3 goa2, chiau3 lan2 iok-sok kam2 u7 choah8."
        ],
        [
          "人心就呌梁官人，阮卜先返是刁工，批內交帶汝一項，甲阮失約是不通。",
          "Jin5-sim chiu7 kio3 Niu5 koann-lang5, gun2 beh seng tng2 si7 tiau-kang, phoe-lai7 kau-tai3 li2 chit8 hang7, kah gun2 sit-iok si7 m7 thang."
        ],
        [
          "批內寫去真清楚，越頭塊叫士九哥，寫批乎恁做信號，招恁官人來勅桃。",
          "Phoe-lai7 sia2 khi3 chin chheng-chho2, oat8-thau5 teh kio3 Su7-kiu2 ko, sia2-phoe hou7 lin2 choe3 sin3-ho7, chio lin2 koann-lang5 lai5 thit-tho5."
        ],
        [
          "主僕今行到大庭，閣再叮嚀汝一聲，卜來相探着有影，照我約束來所行。",
          "Chu2-pok8 tann kiann5 kau3 toa7-tiann5, koh-chai3 teng-leng5 li2 chit8 siann, beh lai5 sio-tham3 tioh8 u7-iann2, chiau3 goa2 iok-sok lai5 sou2 kiann5."
        ],
        [
          "我送賢弟到只位，甲汝先折袂得開，想着只欵成有愧，著時下得閣做堆。",
          "Goa2 sang3 hian5-te7 kau3 chit ui7, kah li2 sian thiah be7-tit khui, siunn7 tioh8 chit khoan2 chiann5 iu2-khui3, ti7-si5 e7-tit koh choe3-tui."
        ],
        [
          "士久怨嘆祝官人，無彩做陣有三冬，乎我不時塊暡望，望卜返去同一邦。",
          "Su7-kiu2 oan3-than3 Chiok koann-lang5, bo5-chhai2 choe3-tin7 u7 sann tang, hou7 goa2 put-si5 teh ng3-bang7, bang7 beh tng2 khi3 tong5 chit8 pang."
        ],
        [
          "行瓦就共人心說，咱來折開無辨胚，叫阮着去恁喜塊，有去尚緊着後月。",
          "Kiann5 oa2 chiu7 ka7 Jin5-sim seh, lan2 lai5 thiah-khui bo5 pan7-phe, kio3 gun2 tioh8 khi3 lin2 hit te3, u7 khi3 siong7 kin2 tioh8 au7-geh8."
        ],
        [
          "主僕今行到大路，呈脚甲哥說歸埔，返去若是卜娶某，着想廟中宰樣呼。",
          "Chu2-pok8 tann kiann5 kau3 toa7-lou7, theng5-kha kah ko seh kui pou, tng2 khi3 na7 si7 beh chhoa7-bou2, tioh8 siunn7 bio7-tiong chainn2-iunn7 hou."
        ],
        [
          "賢弟卜返赶即緊，無人汝我即年親，咱來讀書做一陣，返去放拶我單身。",
          "Hian5-te7 beh tng2 koann2 chiah kin2, bo5 lang5 li2 goa2 chiah-nih8 chhin, lan2 lai5 thak8-chu choe3-chit8-tin7, tng2 khi3 pang3-sak goa2 toann-sin."
        ],
        [
          "人心行瓦勸三伯，阮是甲恁真得力，那無安人塊催迫，官人不敢即盡極。",
          "Jin5-sim kiann5 oa2 khng3 Sam-phek, gun2 si7 kah lin2 chin tit-lek8, na7 bo5 an-jin5 teh chhui-pek, koann-lang5 m7 kann2 chiah chin7-kek8."
        ],
        [
          "人心吩咐士九兄，汝着來阮越洲城，約束下話愛有影，叫阮宰樣永不成。",
          "Jin5-sim hoan-hu3 Su7-kiu2 hiann, li2 tioh8 lai5 gun2 Oat8-chiu siann5, iok-sok e5 oe7 ai3 u7-iann2, kio3 gun2 chainn2-iunn7 eng2 m7 chiann5."
        ],
        [
          "人心做汝免介意，看恁批內寫著時，汝我即好折下離，人心著內澳張池。",
          "Jin5-sim choe3 li2 bian2 kai3-i3, khoann3 lin2 phoe-lai7 sia2 ti7-si5, li2 goa2 chiah ho2 thiah e7 li7, Jin5-sim ti7 lai7 oh tiunn-ti5."
        ],
        [
          "久仔心肝不通悶，汝我漸且折離群，官人主意不是阮，嘴齒打舌粘血吞。",
          "Kiu2--a2 sim-koann m7 thang bun7, li2 goa2 chiam7-chhiann2 thiah-li7 kun5, koann-lang5 chu2-i3 m7 si7 gun2, chhui3-khi2 phah chih8 liam5 huih thun."
        ],
        [
          "無彩出入朗相娶，那通即緊來放拔，做陣行出石坊外，想着心酸脚袂吪。",
          "Bo5-chhai2 chhut-jip8 long2 sio-chhoa7, nah thang chiah kin2 lai5 pang3-poah8, choe3-tin7 kiann5 chhut chioh8-hng goa7, siunn7 tioh8 sim-sng kha be7 hoah8."
        ],
        [
          "勞煩梁哥送即遠，听汝下話心着酸，好嘴勸哥恁着返，即袂害我刈心腸。",
          "Lo5-hoan5 Niu5 ko sang3 chiah hng7, thiann li2 e5 oe7 sim tioh8 sng, ho2-chhui3 khng3 ko lin2 tioh8 tng2, chiah be7 hai7 goa2 koah sim-tng5."
        ],
        [
          "甲汝先折袂得離，閣再做堆也洽遲，汝下心肝恰硬鐵，則時卜返做一時。",
          "Kah li2 sian thiah be7-tit li7, koh-chai3 choe3-tui ia7 khah ti5, li2 e5 sim-koann khah ngi7 thih, chek-si5 beh tng2 choe3 chit8-si5."
        ],
        [
          "久仔汝咱那兄弟，我有交代汝省个，對我失約着呆世，帶者無愛說箱白。",
          "Kiu2--a2 li2 lan2 na7 heng-te7, goa2 u7 kau-tai3 li2 siann2 e5, tui3 goa2 sit-iok tioh8 phainn2-se3, toa3 chia bo5 ai3 seh siunn peh8."
        ],
        [
          "官人做前恁那行，有話卜訂士九兄，來離一鏨恰有影，好話不分別人听。",
          "Koann-lang5 choe3-cheng5 lin2 na2 kiann5, u7 oe7 beh teng7 Su7-kiu2 hiann, lai5 li7 chit8 cham7 khah u7-iann2, ho2-oe7 m7 pun piat8-lang5 thiann."
        ],
        [
          "閣是人个查某子，今年即塊放親成，富戶散赤無限定，做來匹配士九兄。",
          "Koh si7 lang5 e5 cha-bou2 kiann2, kin-ni5 chiah teh pang3 chhin-chiann5, hu3-hou7 san3-chhiah bo5 han7-tiann7, choe3 lai5 phit-phe3 Su7-kiu2 hiann."
        ],
        [
          "汝都知我九八底，加講是塊加連回，千萬不通共我做，嫁我做某罵卜梳。",
          "Li2 to chai goa2 kau2-poeh toe2, ke kong2 si7 teh ke lian5-hoe5, chhian-ban7 m7 thang ka7 goa2 choe3, ke3 goa2 choe3 bou2 ma7 beh soe."
        ],
        [
          "我共汝廣只層代，不免乎阮官人知，不信汝即來看覓，人我敢共伊主裁。",
          "Goa2 ka7 li2 kong2 chit chan5 tai7, m7 bian2 hou7 gun2 koann-lang5 chai, m7 sin3 li2 chiah lai5 khoann3-mai7, lang5 goa2 kann2 ka7 i chu2-chhai5"
        ],
        [
          "不是汝講我不信，汝我身分第一輕，做人奴才袂寸進，永遠一个那廢人。",
          "M7 si7 li2 kong2 goa2 m7 sin3, li2 goa2 sin-hun7 te7-it khin, choe3 lang5 nou5-chai5 be7 chhun3-chin3, eng2-oan2 chit8 e5 na2 hui3-jin5."
        ],
        [
          "我是貪着汝好子，生言造語不免驚，看活干苦人下命，我皆主意免探听。",
          "Goa2 si7 tham tioh8 li2 ho2-kiann2, seng-gian5 cho7-gu2 m7 bian2 kiann, khoann3-oah8 kan-khou2 lang5 e5 mia7, goa2 kai5 chu2-i3 bian2 tham3-thiann."
        ],
        [
          "無甲半部通奉取，出門穿甲只身軀，娶某司仔飼司父，咸慢趁錢就恰須。",
          "Bo5 kah poann3 pou7 thang hong5 chhu2, chhut-mng5 chheng7 kah chit seng-khu, chhoa7-bou2 sai-a2 chhi7 sai-hu7, ham5-ban7 than3-chinn5 chiu7 khah su."
        ],
        [
          "人伊無嫌汝咸慢，我若甲意無傷干，緊來不通乎我等，要緊這條無別層。",
          "Lang5 i bo5 hiam5 li2 ham5-ban7, goa2 na7 kah-i3 bo5 siong-kan, kin2 lai5 m7 thang hou7 goa2 tan2, iau3-kin2 chit tiau5 bo5 pat8 chan5."
        ],
        [
          "人我閣是下手人，伊若無嫌汝即通，家後免娶箱匹送，嫁我閣是咸萬尫。",
          "Lang5 goa2 koh si7 e7-chhiu2 lang5, i na7 bo5 hiam5 li2 chiah thang, ke-au7 bian2 chhoa7 siunn phiat-sang3, ke3 goa2 koh si7 ham5-ban7 ang."
        ],
        [
          "有話講甲袂得盡，同腹兄弟無即親，久仔卜來着就緊，交帶明白卜起身。",
          "U7 oe7 kong2 kah be7-tit chin7, tong5-pak hiann-ti7 bo5 chiah chhin, Kiu2--a2 beh lai5 tioh8 chiu7 kin2, kau-tai3 beng5-pek8 beh khi2-sin."
        ],
        [
          "人心汝着講有影，不通乎我去空行，做人汝真賢相痛，約我卜去看親成。",
          "Jin5-sim li2 tioh8 kong2 u7-iann2, m7 thang hou7 goa2 khi3 khang-kiann5, choe3-lang5 li2 chin gau5 sio-thiann3, iok goa2 beh khi3 khoann3 chhin-chiann5."
        ],
        [
          "見着伊面包允承，交代明白開步弓，二人行甲卜瓦永，來到英臺面頭前。",
          "Kinn3 tioh8 i bin7 pau-un2 seng5, kau-tai3 beng5-pek8 khai-pou7 keng, nng7 lang5 kiann5 kah beh oa2-eng2, lai5 kau3 Eng-tai5 bin7 thau5-cheng5."
        ],
        [
          "英臺呵惱因有情，乎伊等卜歸点鐘，梁哥汝着恰決定，吩咐明白卜起呈。",
          "Eng-tai5 o-lo2 in u7 cheng5, hou7 i tan2 beh kui tiam2 cheng, Niu5 ko li2 tioh8 khah koat-teng7, hoan-hu3 beng5-pek8 beh khi2-theng5."
        ],
        [
          "主僕四个著只位，就者卜甲恁離開，梁哥汝着听我嘴，卜來相探着定歸。",
          "Chu2-pok8 si3 e5 ti7 chit ui7, chiu7 chhu2 beh kah lin2 li7-khui, Niu5 ko li2 tioh8 thiann goa2 chhui3, beh lai5 sio-tham3 tioh8 teng7-kui."
        ],
        [
          "吩咐梁哥說了後，汝着得確來阮兜，英台想着甲卜哮，那行那想那越頭。",
          "Hoan-hu3 Niu5 ko seh liau2-au7, li2 tioh8 tek-khak lai5 gun2 tau, Eng-tai5 siunn7 tioh8 kah beh hau2, na2 kiann5 na2 siunn7 na2 oat8-thau5."
        ],
        [
          "人心越頭過來看，看着士九刈心肝，咱返克開因無伴，官人真正無因單。",
          "Jin5-sim oat8-thau5 koe3 lai5 khoann3, khoann3 tioh8 Su7-kiu2 koah sim-koann, lan2 tng2 khek-khui in bo5 phoann7, koann-lang5 chin-chiann3 bo5 in-toann."
        ],
        [
          "人心越頭看士九，九仔苦甲面憂憂，著塊搖頭甲比手，放因二人帶杭洲。",
          "Jin5-sim oat8-thau5 khoann3 Su7-kiu2, Kiu2--a2 khou2 kah bin7 iu-iu, ti7 teh io5-thau5 kah pi2-chhiu2, pang3 in nng7 lang5 toa3 Hang5-chiu."
        ],
        [
          "三伯看因去真遠，主僕越入孝義庄，想着脚酸甲手軟，怨恨英臺真孤酸。",
          "Sam-phek khoann3 in khi3 chin hng7, chu2-pok8 oat8 jip8 Hau3-gi7-chng, siunn7 tioh8 kha-sng kah chhiu2-nng2, oan3-hin7 Eng-tai5 chin kou-sng."
        ],
        [
          "脚酸手軟路袂行，土愧噴害几落聲，英臺心肝無平正，巨我苦勸朗不听。",
          "Kha-sng chhiu2-nng2 lou7 be7 kiann5, thou2-khui3 pun5-hainn kui2-loh8 siann, Eng-tai5 sim-koann bo5 pinn5-chiann3, ki3 goa2 khou2-khng3 long2 m7 thiann."
        ],
        [
          "暗恨英臺袂做人，留伊等我就無通，愛閣做堆敢無望，主僕返來到書房。",
          "Am3-hin7 Eng-tai5 be7 choe3-lang5, lau5 i tan2 goa2 chiu7 bo5 thang, ai3 koh choe3-tui kann2 bo5 bang7, chu2-pok8 tng2 lai5 kau3 chu-pang5."
        ],
        [
          "三伯返來書房內，心肝真悶無人知，骨頭酸軟坐袂在，緊對民床倒落來。",
          "Sam-phek tng2 lai5 chu-pang5 lai7, sim-koann chin bun7 bo5 lang5 chai, kut-thau5 sng-nng2 che7 be7 chai7, kin2 tui3 bin5-chhng5 to2--loh8-lai5."
        ],
        [
          "官人善善帶塊梯，心悶英臺伊一个，九仔点心捧一下，卜乎官人配燒茶。",
          "Koann-lang5 sian7-sian7 toa3 teh the, sim-bun7 Eng-tai5 i chit8 e5, Kiu2--a2 tiam2-sim phang5 chit8 e7, beh hou7 koann-lang5 phe3 sio-te5."
        ],
        [
          "九仔汝免飫飽炒，心肝甲阮是無暇，人我腹堵野真飽，茶不免[酉+敻] 嘴袂乾。",
          "Kiu2--a2 li2 bian2 iau-pa2-chha2, sim-koann kah gun2 si7 bo5 ha5, lang5 goa2 pak-tou2 ia2 chin pa2, te5 m7 bian2 thin5 chhui3 be7 ta."
        ],
        [
          "官人汝野帶塊倒，批有共看野是無，汝甲英台約好好，約卜去尋伊勅桃。",
          "Koann-lang5 li2 ia2 toa3 teh to2, phoe u7 ka7 khoann3 ia2 si7 bo5, li2 kah Eng-tai5 iok ho2-ho2, iok beh khi3 chhoe7 i thit-tho5."
        ],
        [
          "官人不着恰主細，做事着恰有斬截，人有交代汝下話，不着量早共看批。",
          "Koann-lang5 m7 tioh8 khah chu2-sia3, choe3-su7 tioh8 khah u7 cham7-chat, lang5 u7 kau-tai3 li2 e7-oe7, m7 tioh8 liong7-cha2 ka7 khoann3 phoe."
        ],
        [
          "人故煩惱險失記，九仔野恰好記池，不知批寫乜代志，折開看覓就便知。",
          "Lang5 kou3 hoan5-lo2 hiam2 sit-ki3, Kiu2--a2 ia2 khah ho2 ki3-ti5, m7 chai phoe sia2 mih tai7-chi3, thiah-khui khoann3-mai7 chiu7 pian7 ti."
        ],
        [
          "我踏入門就塊想，批信交帶咱一張，折開看寫按宰樣，姓祝卜乎咱姓梁。",
          "Goa2 tah8 jip8-mng5 chiu7 teh siunn7, phoe-sin3 kau-tai3 lan2 chit8 tiunn, thiah-khui khoann3 sia2 an3-chainn2-iunn7, sinn3 Chiok beh hou7 lan2 sinn3 Niu5."
        ],
        [
          "我就折開共伊看，不知是寫省因單，兄弟即好來折散，親象夯刀刈心肝。",
          "Goa2 chiu7 thiah-khui ka7 i khoann3, m7 chai si7 sia2 siang2 in-toann, hiann-ti7 chiah ho2 lai5 thiah-soann3, chhin-chhiunn7 gia5 to koah sim-koann."
        ],
        [
          "折開就看恰上世，不知交代省乜个，第一格骨祝賢弟，只欵害我折袂白。",
          "Thiah-khui chiu7 khoann3 khah siong5-se3, m7 chai kau-tai3 siann2-mih e5, te7-it kek-kut Chiok hian5-te7, chit khoan2 hai7 goa2 thiah be7 peh8."
        ],
        [
          "官人斟足閣看覓，是寫宰樣看袂來，我不識字第一害，野無我就共汝猜。",
          "Koann-lang5 chim-chiok koh khoann3-mai7, si7 sia2 chainn2-iunn7 khoann3 be7 lai5, goa2 m7 bat-ji7 te7-it hai7, ia2 bo5 goa2 chiu7 ka7 li2 chhai."
        ],
        [
          "英台學問甲化好，是寫宰樣汝看無，我想不敢寫別號，得確呌咱去勅桃。",
          "Eng-tai5 hak8-bun7 kah hiah ho2, si7 sia2 chainn2-iunn7 li2 khoann3 bo5, goa2 siunn7 m7 kann2 sia2 pat8 ho7, tek-khak kio3 lan2 khi3 thit-tho5."
        ],
        [
          "伊講只欵下意賜，害我心肝想甲如，二六三四呌咱去，心肝絕對無偏思。",
          "I kong2 chit khoan2 e5 i3-su3, hai7 goa2 sim-koann siunn7 kah ju5, ji7-liok8 sann-si3 kio3 lan2 khu3, sim-koann choat8-tui3 bo5 phian-su."
        ],
        [
          "叫我着看恰斟足，看卜三四野二六，偷寫批信甲咱約，那萬到位咱無築。",
          "Kio3 goa2 tioh8 khoann3 khah chim-chiok, khoann3 beh sann-si3 ia2 ji7-liok8, thau sia2 phoe-sin3 kah lan2 iok, na7 ban7 kau3-ui7 lan2 bo5 tiok."
        ],
        [
          "講因小妹欠頭對，喜厝寫批來塊催，二六三四着到位，呌咱着恰有定歸。",
          "Kong2 in sio2-be7 khiam3 thau5-tui3, hit chhu3 sia2-phoe lai5 teh chhui, ji7-liok8 sann-si3 tioh8 kau3-ui7, kio3 lan2 tioh8 khah u7 teng7-kui."
        ],
        [
          "講因小妹得卜嫁，真愛匹配我為妻，行路甲伊同形体，面膜生成平大个。",
          "Kong2 in sio2-be7 teh-beh ke3, chin ai3 phit-phe3 goa2 ui5 chhe, kiann5-lou7 kah i kang5 heng5-the2, bin7-bou5 sinn-seng5 pinn5 toa7 e5."
        ],
        [
          "身田甲伊平虛梭，年己平平差不刀，人伊心肝想好好，親事愛卜配梁哥。",
          "Sin-tian5 kah i pinn5 hi-so, ni5-ki2 pinn5-pinn5 chha-put-to, lang5 i sim-koann siunn7 ho2-ho2, chhin-su7 ai3 beh phe3 Niu5 ko."
        ],
        [
          "安年正正是英臺，官人感野袂曉猜，前日野著書房內，我有点椊乎汝知。",
          "An2-ni chiann3-chiann3 si7 Eng-tai5, koann-lang5 kam2 ia2 be7 hiau2 chhai, cheng5-jit8 ia2 ti7 chu-pang5 lai7, goa2 u7 tiam2-tuh hou7 li2 chai."
        ],
        [
          "英臺明明是查某，無彩甲汝困同鋪，官人汝塊假忠厚，不敢春手共伊摸。",
          "Eng-tai5 beng5-beng5 si7 cha-bou2, bo5-chhai2 kah li2 khun3 kang5 phou, koann-lang5 li2 teh ke2 tiong-hou7, m7 kann2 chhun-chhiu2 ka7 i mou."
        ],
        [
          "英臺明明是男人，汝免講甲即青真，呌我卜去着赶緊，是因小妹卜配親。",
          "Eng-tai5 beng5-beng5 si7 lam5-jin5, li2 bian2 kong2 kah chiah chhinn-chin, kio3 goa2 beh khi3 tioh8 koann2-kin2, si7 in sio2-be7 beh phe3-chhin."
        ],
        [
          "人因小妹野無尫，面形甲伊真相同，講着親成野未放，約束卜嫁我一人。",
          "Lang5 in sio2-be7 ia2 bo5 ang, bin7-heng5 kah i chin sio-kang5, kong2 tioh8 chhin-chiann5 ia2-boe7 pang3, iok-sok beh ke3 goa2 chit8 lang5."
        ],
        [
          "汝真袂曉看輕重，甲汝仝困有三冬，放屎逐擺俱塊放，宰樣不是查某人。",
          "Li2 chin be7 hiau2 khoann3 khin-tang7, kah li2 kang7 khun3 u7 sann tang, pang3-sai2 tak8 pai2 khu5 teh pang3, chainn2-iunn7 m7 si7 cha-bou2 lang5."
        ],
        [
          "是因小妹無尫婿，不通牽拖着英臺，九仔汝那化利害，二六三四宰樣猜。",
          "Si7 in sio2-be7 bo5 ang-sai3, m7 thang khan-thoa tioh8 Eng-tai5, Kiu2--a2 li2 na7 hiah li7-hai7, ji7-liok8 sann-si3 chainn2-iunn7 chhai."
        ],
        [
          "水某註乎官人得，伊這四字直[門@丨]直，二六[門@丨]呈一下筆，三四正是十二日。",
          "Sui2-bou2 chu3 hou7 koann-lang5 tit, i chit si3 ji7 tit8 tu2 tit8, ji7-liok8 tu2 theng5 chit8-e7 pit, sann-si3 chiann3 si7 chap8-ji7 jit8."
        ],
        [
          "就罵士九真大鮘，典着逐項想下來，二六三四卜咱改，二十四日省不知。",
          "Chiu7 ma7 Su7-kiu2 chin toa7-tai, tian2 tioh8 tak8 hang7 siunn7 e7 lai5, ji7-liok8 sann-si3 beh lan2 kai2, ji7-chap8-si3 jit8 siang2 m7 chai."
        ],
        [
          "二十四工敢不是，到喜時拵去恰遲，我想三四是十二，諒早來去袂過期。",
          "Ji7-chap8-si3 kang kann2 m7 si7, kau3 hit si5-chun7 khi3 khah ti5, goa2 siunn7 sann-si3 si7 chap8-ji7, liong7-cha2 lai5-khi3 be7 koe3-ki5."
        ],
        [
          "二六三四粒四工，汝甲我想無相同，進前着去不允凍，九仔汝下害死人。",
          "Ji7-liok8 sann-si3 liap-si3 kang, li2 kah goa2 siunn7 bo5 sio-kang5, chin3-cheng5 tioh8 khi3 m7 un2-tang3, Kiu2--a2 li2 e7 hai7-si2 lang5."
        ],
        [
          "進前有醫慢無醫，二十四日下過期，不那害着汝加忌，我恰人心亦限時。",
          "Chin3-cheng5 u7 i ban7 bo5 i, ji7-chap8-si3 jit8 e7 koe3-ki5, m7-na7 hai7 tioh8 li2 ka-ki7, goa2 khah Jin5-sim iah8 han7-si5."
        ],
        [
          "汝甲人心宰樣限，簡下驚了過時間，無影不通南滲罕，加講嘴胚汝着陳。",
          "Li2 kah Jin5-sim chainn2-iunn7 han7, kann2 e7 kiann-liau2 koe3 si5-kan, bo5-iann2 m7 thang lam5-sam2 han2, ke kong2 chhui3-phoe2 li2 tioh8 tan5."
        ],
        [
          "甲伊際限都有影，即愛官人緊起行，一位人个查某子，講卜共我報親成。",
          "Kah i che3-han7 to u7-iann2, chiah ai3 koann-lang5 kin2 khi2-kiann5, chit8 ui7 lang5 e5 cha-bou2 kiann2, kong2 beh ka7 goa2 po3 chhin-chiann5."
        ],
        [
          "若是甲伊約日子，二十四日也袂池，汝今緊去欵行里，別項物件通不碟。",
          "Na7 si7 kah i iok jit8-chi2, ji7-chap8-si3 jit8 ia7 be7 ti5, li2 tann kin2 khi3 khoan2 heng5-li2, pat8 hang7 mngh8-kiann7 thang m7 tih8."
        ],
        [
          "三伯著塊呌士九，伐落通來去越洲，汝那想卜碟牽手，衫褲味着緊去收。",
          "Sam-phek ti7 teh kio3 Su7-kiu2, hoat8-loh8 thang lai5 khi3 Oat8-chiu, li2 na7 siunn7 beh tih8 khan-chhiu2, sann-khou3 bi7 tioh8 kin2 khi3 siu."
        ],
        [
          "士九入去拴衣裳，欵落包袱免用箱，一个心肝椊椊想，思念越洲洛犁鄉。",
          "Su7-kiu2 jip8 khi3 chhoan5 i-chhiunn5, khoan2 loh8 pau-hok8 bian2 eng7 siunn, chit8 e5 sim-koann tuh-tuh siunn7, su-liam7 Oat8-chiu Lok8-li5-hiunn."
        ],
        [
          "書箱書籠寄先生，紅包乎伊束修錢，士九收拾緊如箭，衫褲換甲青青青。",
          "Su-siunn su-lang2 kia3 sian-sinn, ang5-pau hou7 i sok-siu chinn5, Su7-kiu2 siu-sip8 kin2 ju5 chinn3, sann-khou3 oann7 kah chhinn-chhinn-chhinn."
        ],
        [
          "士九著塊欵物件，出來赶甲狂崩崩，官人汝着主心定，卜去諒早通起行。",
          "Su7-kiu2 ti7 teh khoan2 mngh8-kiann7, chhut lai5 koann2 kah kong5-piann3-piann3, koann-lang5 li2 tioh8 chu2-sim-tiann7, beh khi3 liong7-cha2 thang khi2-kiann5."
        ],
        [
          "九仔今日上抦世，巴隻包袱背一个，得卜來去做人客，衫褲不免帶箱加。",
          "Kiu2--a2 tann jit8 siong7 piann3-se3, kha-chiah pau-hok8 phainn7 chit8 e5, teh-beh lai5-khi3 choe3 lang5-kheh, sann-khou3 m7 bian2 toa3 siunn ke."
        ],
        [
          "九仔行里欵齊備，手夯雨傘有一枝，無想甲人約日子，今着不通箱延遲。",
          "Kiu2--a2 heng5-li2 khoan2 che5-pi7, chhiu2 gia5 hou7-soann3 u7 chit8 ki, bo5 siunn7 kah lang5 iok jit8-chi2, tann tioh8 m7 thang siunn ian5-ti5."
        ],
        [
          "九仔雨傘夯上手，三伯心肝真憂愁，拜別先生正書友，人阮卜來去越洲。",
          "Kiu2--a2 hou7-soann3 gia5 chiunn7-chhiu2, Sam-phek sim-koann chin iu-chhiu5, pai3-piat8 sian-sinn cheng3 chu-iu2, lang5 gun2 beh lai5-khi3 Oat8-chiu."
        ],
        [
          "光輝說乎三伯听，秋後恁着上京城，堅心讀書恰有影，金榜允有恁个名。",
          "Kong-hui seh hou7 Sam-phek thiann, chhiu-au7 lin2 tioh8 chiunn7 Kiann-siann5, kian-sim thak8-chu khah u7-iann2, kim-pong2 un2 u7 lin2 e5 mia5."
        ],
        [
          "感謝先生好金言，下得進仲天催千，衫[衣+軍]行李欵便便，日子真迫不敢淺。",
          "Kam2-sia7 sian-sinn ho2 kim-gian5, e7-tit chin3-tiong3 thinn chhui-chhian, sann-khou3 heng5-li2 khoan2 pian7-pian7, jit8-chi2 chin pek m7 kann2 chhian5."
        ],
        [
          "英台是汝个小弟，上京汝着去招伊，若有出頭下日子，即來相見野未遲。",
          "Eng-tai5 si7 li2 e5 sio2-ti7, chiunn7 Kiann li2 tioh8 khi3 chio i, na7 u7 chhut-thau5 e5 jit8-chi2, chiah lai5 sann-kinn3 ia2-boe7 ti5."
        ],
        [
          "卜去得確下做陣，同胞都無阮即親，我有代志真要緊，拜別先生就起身。",
          "Beh khi3 tek-khak e7 choe3-tin7, tong5-pau to bo5 gun2 chiah chhin, goa2 u7 tai7-chi3 chin iau3-kin2, pai3-piat8 sian-sinn chiu7 khi2-sin."
        ],
        [
          "拜別先生就起行，士九後面叫一聲，愛卜碟某着打抦，包袱背著巴隻崩。",
          "Pai3-piat8 sian-sinn chiu7 khi2-kiann5, Su7-kiu2 au7-bin7 kio3 chit8 siann, ai3 beh tih8 bou2 tioh8 phah-piann3, pau-hok8 phainn7 ti7 kha-chiah-phiann."
        ],
        [
          "主僕行出書房外，九仔三步做一吪，人心伊卜牽却我，我即不敢箱拖沙。",
          "Chu2-pok8 kiann5 chhut chu-pang5 goa7, Kiu2--a2 sann pou7 choe3 chit8 hoah8, Jin5-sim i beh khan-khioh goa2, goa2 chiah m7 kann2 siunn thoa-soa."
        ],
        [
          "這本編到者為止，卜對別鏨先通知，馬圳心肝塊準備，就叫萬仔吩咐伊。",
          "Chit pun2 pian kau3 chia ui5-chi2, beh tui3 pat8 cham7 seng thong-ti, Ma2 Chun3 sim-koann teh chun2-pi7, chiu7 kio3 Ban7--a2 hoan-hu3 i."
        ],
        [
          "十一編甲到這隙，下集馬家央媒人，媒人來到就開講，開講孫氏識小蜂。",
          "Chap8-it pian kah kau3 chit phang7, e7-chip8 Ma2 ka iang mui5-lang5, mui5-lang5 lai5 kau3 chiu7 khai-kang2, khai-kang2 Sun--si7 bat Sio2-phang."
        ],
        [
          "阿屘印刷袂夭壽，三四把車塊輪流，松林作詞上選手，發行天生小姓周。",
          "A-ban in3-soat be7 iau2-siu7, sann-si3 pe2 chhia teh lun5-liu5, Siong5-lim5 chok-su5 siong7 soan2-chhiu2, hoat-heng5 Thian-seng sio2-sinn3 Chiu."
        ]
      ],
      "篇名": "特編三伯觀密書新歌"
    }
  ]
}
