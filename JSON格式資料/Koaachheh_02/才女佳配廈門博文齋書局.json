{
  "作者": "",
  "出版年": "0",
  "出版者": "廈門博文齋書局",
  "文類": "歌仔冊",
  "書名": "才女佳配",
  "書寫系統": "漢字",
  "資料": [
    {
      "段": [
        [
          "諸君大家听講古，听說才子娶水某，只人家住在江蘇，他號叫做西湖子。",
          "Chu-kun tai7-ke thiann kong2-kou2, thiann-soeh chai5-chu2 chhoa7 sui2-bou2, chit lang5 ka chu7 chai7 Kang-sou, tha-ho7 kio3-cho3 Se-ou5-chu2."
        ],
        [
          "有一官家富貴兒，蔣姓青岩親名字，通經博史無人比，生成十分真縹致。",
          "Iu2 it koann-ka hu3-kui3 ji5, Chiunn2 sinn3 Chheng-gam5 chhin mia5-ji7, thang-keng phok-su2 bu5 jin5 pi2, sinn-seng5 chap8-hun chin phiau-ti3."
        ],
        [
          "父名國士做按司，母親葉氏兒千金，不幸夫妻已過世，青岩單身無兄弟。",
          "Hu7 mia5 Kok-su7 choe3 an3-si, bo2-chhin Iap8--si7 ji5 chhian-kim, put-heng7 hu-chhe i2 koe3-si3, Chheng-gam5 toann-sin bo5 hiann-ti7."
        ],
        [
          "年登二十正當時，要選才女生縹緻，選來揀去未合意，所以未曾配親儀。",
          "Lian5 teng ji7-chap8 chiann3 tong-si5, iau3 soan2 chai5-lu2 sinn phiau-ti3, soan2 lai5 keng2 khi3 be7 kah-i3, sou2-i2 bi7-cheng5 phoe3 chhin-gi5."
        ],
        [
          "青岩博學有名聲，江蘇官紳有探聽，卜將女兒求親情，媒人甚多來直行。",
          "Chheng-gam5 phok-hak8 u7 mia5-siann, Kang-sou koann-sin u7 tham3-thiann, beh chiong lu2-ji5 kiu5 chhin-chiann5, mui5-lang5 sim7-to lai5 tit8 kiann5."
        ],
        [
          "几十求親盡殃成，青岩要娶四五件，女德美貌生四正，讀書通奇好名聲。",
          "Kui2 chap8 kiu5-chhin chin7 ng3 chiann5, Chheng-gam5 iau3 chhoa7 si3 gou7 kiann7, li2-tek bi2-mau7 sinn si3-chiann3, thok8-su thong-ki5 ho2 mia5-siann."
        ],
        [
          "媒人听說都有影，報來報去都袂成，大家無來去空行，冷心無人去探親。",
          "Mui5-lang5 thiann-soeh to u7-iann2, po3 lai5 po3 khi3 to boe7 chiann5, tai7-ke bo5 lai5 khi3 khang-kiann5, leng2-sim bo5 lang5 khi3 tham3-chhin."
        ],
        [
          "青岩結拜二書友，每日吟詩共飲酒，三人文章真高手，有時相招各處遊。",
          "Chheng-gam5 kiat-pai3 nng7 su-iu2, mui2 jit8 gim5-si kang7 im2-chiu2, sann lang5 bun5-chiunn chin ko-chhiu2, u7-si5 sio-chio kok chhu3 iu5."
        ],
        [
          "一位張澄江名字，並顧耀仙為兄弟，三人為友甚投机，相昭遊玩林惠寺。",
          "Chit8 ui7 Tiunn Teng5-kang mia5-ji7, peng7 Kou3 Iau7-sian ui5 hiann-ti7, sann lang5 ui5 iu2 sim7 tau5-ki, sio-chio iu5-oan2 Lim5-hui7-si7."
        ],
        [
          "有一真觀和尚伊，未來過去皆知己，看見三人笑微微，每人各贈一首詩。",
          "U7 chit8 Chin-koan hoe5-siunn7 i, bi7-lai5 koe3-khi3 kai5 chai-ki2, khoann3-kinn3 sann lang5 chhio3-bi-bi, mui2 lang5 kok cheng7 chit8 siu2 si."
        ],
        [
          "說明終身兮代志，名士取回細察理，觀看詩白便知机，所說事情無差移。",
          "Soeh-beng5 chiong-sin e5 tai7-chi3, mia5-su7 chhu2-hoe5 se3 chhat-li2, koan-khan3 si-peh8 pian7 chai-ki, sou2 soeh su7-cheng5 bo5 chha-i5."
        ],
        [
          "三人接詩就拜辭，沿途遊賞回家期，取看詩詞不知意，三人觀看就相議。",
          "Sann lang5 chih si chiu7 pai3-si5, ian5-tou5 iu5-siunn2 hoe5 ka-ki5, chhu2 khoann3 si-su5 m7 chai i3, sann lang5 koan-khan3 chiu7 siong-gi7."
        ],
        [
          "詩中意事說往東，三人求鳳得成雙，不如相招到浙江，遊玩錢塘改心鬆。",
          "Si-tiong i3-su3 seh ong2 tang, sann lang5 kiu5 hong7 tit seng5-siang, put-hu5 sio-chio kau3 Chek-kang, iu5-oan2 Chhian5-tong5 kai2 sim-sang."
        ],
        [
          "三人所說意相同，即時收拾去遊江，不日船到錢塘港，觀山玩水十外工。",
          "Sann lang5 sou2 soeh i3 sio-kang5, chek-si5 siu-sip8 khi3 iu5-kang, put-jit8 chun5 kau3 Chhian5-tong5-kang2, koan-san oan2-sui2 chap8 goa7 kang."
        ],
        [
          "水景遊玩不愛看，然後再去遊名山，名人古蹟許多狀，登山遊玩過山坡。",
          "Chui2-keng2 iu5-oan2 m7 ai3 khoann3, jian5-au7 chai3 khi3 iu5 beng5-soann, beng5-jin5 kou2-chek hi2-to chong7, teng-san iu5-oan2 koe3 soann-pho."
        ],
        [
          "三人住寺安身己，青岩寺口看景致，忽有蝴蝶大岳比，一陣飛來在身邊。",
          "Sann lang5 chu7 si7 an sin-ki2, Chheng-gam5 si7-khau2 khoann3 keng2-ti3, hut u7 ou5-tiap8 toa7-gak8 pi2, chit8 tin7 poe lai5 chai7 sin-pinn."
        ],
        [
          "青岩看見心歡喜，蝴蝶必是尋香味，必有奇花決無疑，就跟在後不放離。",
          "Chheng-gam5 khoann3-kinn3 sim hoann-hi2, ou5-tiap8 pit si7 sim5 phang-bi7, pit iu2 ki5-hoa koat bu5-gi5, chiu7 kin chai7-au7 m7 pang3-li7."
        ],
        [
          "那蝶直去五里長，忽然看見一家莊，花園池亭真十全，蝶便飛進入花園。",
          "na2 tiap8 tit8 khi3 gou7 li2 tng5, hut-jian5 khoann3-kinn3 chit8 ka-chng, hoe-hng5 ti5-teng5 chin chap8-chng5, tiap8 pian7 poe chin3-jip8 hoe-hng5."
        ],
        [
          "青岩心中有打算，放膽移步進花園，看見百花真齊放，忽有女子來相撞。",
          "Chheng-gam5 sim-tiong u7 phah-sng3, hong3-tam2 i5-pou7 chin3 hoe-hng5, khoann3-kinn3 pah-hoe chin choe5-hong3, hut u7 lu2-chu2 lai5 sio-tong7."
        ],
        [
          "綠衣女子生縹致，打一蝴蝶心歡喜，叫聲小姐看景致，爾看大蝶有怪意。",
          "Lek8-i lu2-chu2 sinn phiau-ti3, phah chit8 ou5-tiap8 sim hoann-hi2, kio3 siann sio2-chia2 khoann3 keng2-ti3, li2 khoann3 toa7 tiap8 u7 koai3-i3."
        ],
        [
          "後面再來一女兒，生成面貌如西氏，就罵綠衣女子是，在通將蝶打赴離。",
          "Au7-bin7 chai3 lai5 it lu2-ji5, sinn-seng5 bin7-mau7 ju5 Se-si, chiu7 ma7 lek8-i lu2-chu2 si7, chainn2 thang chiong tiap8 phah hu3-li7."
        ],
        [
          "害伊失尋恰心悲，二人談論笑微微，忽然看見一男兒，兩人即時心驚疑。",
          "Hai7 i sit-sim5 khah sim-pi, nng7 lang5 tam5-lun7 chhio3-bi-bi, hut-jian5 khoann3-kinn3 chit8 lam5-ji5, liong2-jin5 chek-si5 sim kiann-gi5."
        ],
        [
          "就罵大膽乜人氏，進入花園何道理，快快出園勿延遲，免報大人岳便宜。",
          "Chiu7 ma7 toa7-tann2 mih jin5-si7, chin3-jip8 hoe-hng5 ho5 to7-lu2, khoai3-khoai3 chhut hng5 but8 ian5-ti5, bian2 po3 tai7-jin5 Gak8 Pan5-gi5."
        ],
        [
          "青名放膽行禮儀，小姐蝴蝶尚憫伊，況且才子免怒氣，小姐听說心暗疑。",
          "Chhinn-giam5 hong3-tam2 heng5 le2-gi5, sio2-chia2 ou5-tiap8 siong7 bin2 i, hong3-chhiann2 chai5-chu2 bian2 nou7-khi3, sio2-chia2 thiann-soeh sim am3-gi5."
        ],
        [
          "小生才子知禮儀，小姐容情听說起，我是跟蝶來到只，誤進貴園忙不是。",
          "Sio2-seng chai5-chu2 chai le2-gi5, sio2-chia2 iong5-cheng5 thiann soeh khi2, goa2 si7 kin tiap8 lai5 kau3 chi2, gou7 chin3 kui3 hng5 bang5 put-si7."
        ],
        [
          "自稱才子何道理，叫伊做出一首詩，如果有通放伊離，不通力見大人伊。",
          "Chu7-chheng chai5-chu2 ho5 to7-lu2, kio3 i choe3 chhut chit8 siu2 si, ju5-ko2 u7 thong pang3 i li7, put-thong liah8 kinn3 tai7-jin5 i."
        ],
        [
          "青岩听說心懽喜，舉筆立就一首詩，小姐看詩無人比，句韻精通如珠璣。",
          "Chheng-gam5 thiann-soeh sim hoann-hi2, giah8-pit lip8 chiu7 chit8 siu2 si, sio2-chia2 khoann3 si bu5 jin5 pi2, ku3-un7 cheng-thang ju5 chu-ki."
        ],
        [
          "果然才子無差移，赦爾無罪脫身離，青岩心中有主意，小姐佳作乞指示。",
          "Kou2-jian5 chai5-chu2 bo5 chha-i5, siah li2 bo5 choe7 thoat-sin-li7, Chheng-gam5 sim-tiong u7 chu2-i3, sio2-chia2 ka-chok khit chi2-si7."
        ],
        [
          "綠衣女子就無伊，小姐閨中千金兒，豈可輕出亂題詩，將手圓扇取乎伊。",
          "Lek8-i lu2-chu2 chiu7 bo5 i, sio2-chia2 kui-tiong chhian-kim ji5, khi2-kho2 khin-chhut loan7 te5-si, chiong chhiu2 inn5-sinn3 chhu2 hou7 i."
        ],
        [
          "扇上小姐親筆字，爾看詩字便知机，青岩看見心驚疑，原來十分真通奇。",
          "Sinn3-siong7 sio2-chia2 chhin-pit ji7, li2 khoann3 si-ji7 pian7 chai-ki, Chheng-gam5 khoann3-kinn3 sim kiann-gi5, goan5-lai5 chap8-hun chin thong-ki5."
        ],
        [
          "呵咾果然好大才，就將圓扇拜四拜，愛惜詩字拜合該，然後難捨不出來。",
          "O-lo2 kou2-jian5 ho2 tai7-chai5, chiu7 chiong inn5-sinn3 pai3 si3 pai3, ai3-sioh si-ji7 pai3 hap8-kai, jian5-au7 lan5-sia2 m7 chhut--lai5."
        ],
        [
          "忽听內面腳步聲，三人即時大着慌，二女回頭就起行，全然不見有人影。",
          "hut thiann lai7-bin7 kha-pou7 siann, sann lang5 chek-si5 toa7 tioh8-kiann, nng7 lu2 hoe5-thau5 chiu7 khi2-kiann5, choan5-jian5 put-kian3 u7 lang5-iann2."
        ],
        [
          "原來二貓咬金魚，二隻相爭花園去，青岩無奈就拜辭，步出花園思想伊。",
          "Goan5-lai5 nng7 niau ka7 kim-hi5, nng7 chiah sio-cheng hoe-hng5 khi3, Chheng-gam5 bu5-nai7 chiu7 pai3-si5, pou7 chhut hoe-hng5 su-siunn7 i."
        ],
        [
          "若得此女成婚配，恰是仙女下瑤池，未知何家人女兒，可知我身無問起。",
          "Jiok8-tit chhu2 lu2 seng5 hun-phoe3, khah si7 sian-lu2 ha7 iau5-ti5, bi7 ti ho5 ka lang5 lu2-ji5, kho2 chai goa2 sin bo5 mng7 khi2."
        ],
        [
          "路上看見一人行，青岩近前稱老兒，此座花園主乜名，全望仁兄說原因。",
          "Lou7-siong7 khoann3-kinn3 chit8 lang5 kiann5, Chheng-gam5 kin7-cheng5 chheng lo2-ji5, chhu2 cho7 hoe-hng5 chu2 mih mia5, choan5 bong7 jin5-heng soeh goan5-in."
        ],
        [
          "老人听問應一聲，客官有所不知影，只个官員有出名，姓華中葵好所行。",
          "Lau7-lang5 thiann mng7 in3 chit8 siann, kheh-koann iu2 sou2 m7 chai-iann2, chit e5 koann-goan5 u7 chhut-mia5, sinn3 Hoa5 Tiong-koe5 ho2 sou2 kiann5."
        ],
        [
          "前做剌史升尚書，現今在此想隱居，當時少年稱才子，成敗不肯再出仕。",
          "Cheng5 choe3 chhi3-su2 seng siong7-su, hian7-kim chai7-chhu2 siunn7 un2-ku, tong-si5 siau3-lian5 chheng chai5-chu2, seng5-pai7 m7 kheng2 chai3 chhut-su7."
        ],
        [
          "青岩听說心歡喜，原來姑丈親名字，小人全然不知机，再問几位兮小兒。",
          "Chheng-gam5 thiann-soeh sim hoann-hi2, goan5-lai5 kou-tiunn7 chhin mia5-ji7, siau2-jin5 choan5-jian5 m7 chai-ki, chai3 mng7 kui2 ui7 e5 siau2-ji5."
        ],
        [
          "老人听問再通知，只有三位千金兒，盡生美貌甲縹致，通今博古盡通奇。",
          "Lau7-lang5 thiann mng7 chai3 thong-ti, chi2-u7 sann ui7 chhian-kim ji5, chin7 sinn bi2-mau7 kah phiau-ti3, thong-kim phok-kou2 chin7 thong-ki5."
        ],
        [
          "父母愛惜真無比，要選才子配親儀，青岩見說笑微微，拜別老翁就回寺。",
          "Pe7-bu2 ai3-sioh chin bu5-pi2, iau3 soan2 chai5-chu2 phoe3 chhin-gi5, Chheng-gam5 kian3 soeh chhio3-bi5-bi5, pai3-piat8 lo2-ong chiu7 hoe5 si7."
        ],
        [
          "就對張顧說透机，今日遇着三女兒，勝過仙女下瑤池，塞前王墻共西施。",
          "Chiu7 tui3 Tiunn Kou3 soeh thau3-ki, kim-jit8 gu7 tioh8 sann lu2-ji5, seng3 koe3 sian-lu2 ha7 iau5-ti5, sai3-cheng5 Ong5 Chhiunn5 kang7 Se-si."
        ],
        [
          "人品玉貌生清奇，詩詞歌賦無人比，聞說姑丈三女兒，均各伶俐甲縹致。",
          "jin5-phin2 giok8-mau7 sinn chheng-ki5, si-su5 ko-hu3 bu5 jin5 bi2, bun5-soeh kou-tiunn7 sann lu2-ji5, kun-kok leng2-li7 kah phiau-ti3."
        ],
        [
          "顧張二人不相信，青岩應說事是真，三人談論說難盡，卻說青岩伊一身。",
          "Kou3 Tiunn nng7 lang5 m7 sio-sin3, Chheng-gam5 in3-soeh su7 si7 chin, sann lang5 tam5-lun7 soeh lan5 chin7, khiok soeh Chheng-gam5 i chit8 sin."
        ],
        [
          "想念美女心迷醉，自言自語神失位，顧張看見真鐇畏，疑是山中遇着鬼。",
          "Su-liam7 bi2-lu2 sim be5-chui3, chu7-gian5 chu7-gi2 sin5 sit-ui7, Kou3 Tiunn khoann3-kinn3 chin kiong2-ui3, gi5 si7 soann-tiong gu7 tioh8 kui2."
        ],
        [
          "听說女子生真水，定是狐狸或是鬼，今卜何須可駛為，青岩應說恁免畏。",
          "Thiann-soeh lu2-chu2 sinn chin sui2, teng7 si7 hou5-li5 hek8 si7 kui2, tann beh ho5-su kho2 sai2-ui5, Chheng-gam5 in3-soeh lin2 bian2 ui3."
        ],
        [
          "是寔美女都有影，恁今二位不免惊，明日送禮去探听，對我姑母求親成。",
          "Su7-sit8 bi2-lu2 to u7-iann2, lin2 tann nng7 ui7 m7 bian2 kiann, beng5-jit8 sang3-le2 khi3 tham3-thiann, tui3 goa2 kou-bio2 kiu5 chhin-chiann5."
        ],
        [
          "就用禮物十外味，單列明白去送伊，寫帖內姪某名字，拜探姑丈行禮儀。",
          "Chiu7 eng7 le2-but8 chap8 goa7 bi7, toann liat8-beng5-pek8 khi3 sang3 i, sia2-thiap lai7 tit8 bou2 mia5-ji7, pai3-tham3 kou-tiunn7 kiann5 le2-gi5."
        ],
        [
          "姑姪相見笑微微，說出別待兮代志，問明哥嫂是在年，青岩說明己過世。",
          "Kou-tit8 siong-kian3 chhio3-bi-bi, soeh chhut pat8-thai7 e5 tai7-chi3, mng7-beng5 ko-so2 si7 chainn2-nih8, Chheng-gam5 soeh-beng5 i2 koe3-si3."
        ],
        [
          "蔣氏听說心頭怨，自別兄嫂十六年，如今賢姪身成器，可有配過娶親儀。",
          "Chiunn2--si7 thiann-soeh sim-thau5 oan3, chu7 pat8 hiann-so2 chap8-lak8 ni5, ju5-kim hian5-tit8 sin seng5-khi3, kho2 u7 phoe3 koe3 chhoa7 chhin-gi5."
        ],
        [
          "青岩听說就應伊，小姪未曾配親儀，因同書友來到此，並探姑母姑丈伊。",
          "Chheng-gam5 thiann-soeh chiu7 in3 i, sio2-tit8 bi7-cheng5 phoe3 chhin-gi5, in tong5 su-iu2 lai5 kau3 chhi2, peng7 tham3 kou-bio2 kou-tiunn7 i."
        ],
        [
          "蔣氏就命三女兒，拜見表兄正合宜，青岩行禮己完備，三位表妹皆縹致。",
          "Chiunn2--si7 chiu7 mia7 sann lu2-ji5, pai3-kian3 piau2-hiann chiann3 hap8-gi5, Chheng-gam5 heng5-le2 i2 oan5-pi7, sann ui7 piau2-be7 kai5 phiau-ti3."
        ],
        [
          "一齊相見己完備，就辦酒席來請伊，老人夫人有主意，自己表兄免客氣。",
          "It-choe5 siong-kian3 i2 oan5-pi7, chiu7 pan7 chiu2-sek8 lai5 chhiann2 i, lau7-lang5 hu-jin5 u7 chu2-i3, chu7-ki2 piau2-hiann bian2 kheh-khi3."
        ],
        [
          "並命三位兮女兒，六人共飲甲吟詩，青岩心中大懽喜，問明表妹乜名字。",
          "peng7 mia7 sann ui7 e5 lu2-ji5, lak8 lang5 kiong7-im2 kah gim5-si, Chheng-gam5 sim-tiong toa7 hoann-hi2, mng7-beng5 piau2-be7 mih mia5-ji7."
        ],
        [
          "蔣氏夫人就說起，長女柔玉親名字，次女掌珠為第二，三女步蓮年十四。",
          "Chiunn2--si7 hu-jin5 chiu7 soeh-khi2, tiong2-lu2 Jiu5-giok8 chhin mia5-ji7, chhu3-lu2 Chiang2-chu ui5 te7-ji7, sann-lu2 Pou7-lian5 lian5 chap8-si3."
        ],
        [
          "三人讀書共吟詩，維有長女才通奇，可惜生成是女兒，若是男子決成器。",
          "Sann lang5 thok8-su kang7 gim5-si, i5 u7 tiong2-lu2 chai5 thong-ki5, kho2-sioh sinn-seng5 si7 lu2-ji5, jiok8 si7 lam5-chu2 koat seng5-khi3."
        ],
        [
          "賢姪飽學有才智，全望不時相教示，青岩听說笑微微，但恐庸才不及伊。",
          "Hian5-tit8 pa2-hak8 u7 chai5-ti3, choan5 bong7 put-si5 sio ka3-si7, Chheng-gam5 thiann-soeh chhio3-bi-bi, tan7-kiong2 iong5-chai5 put-kip8 i."
        ],
        [
          "六人共飲未几時，中葵華爺書說起，賢姪可將爾行李，搬到府內屈几期。",
          "Lak8 lang5 kiong7-im2 bi7-ki2 si5, Tiong-koe5 Hoa5-ia5 su soeh-khi2, hian5-tit8 kho2 chiong li2 heng5-lu2, poann kau3 hu2-lai7 khut kui2 ki5."
        ],
        [
          "青岩听說就應伊，因同書友來到只，不便三人折分離，華爺听說有主意。",
          "Chheng-gam5 thiann-soeh chiu7 in3 i, in kang5 su-iu2 lai5 kau3 chi2, put-pian7 sann lang5 thiah hun-li7, Hoa5-ia5 thiann-soeh u7 chu2-i3."
        ],
        [
          "可招書友同擲果，漸住花園書房內，青岩見說笑咳咳，多蒙姑丈相意愛。",
          "Kho2 chio su-iu2 tong5 hinn3-ko2, chiam7 chu7 hoe-hng5 su-pang5 lai7, Chheng-gam5 kian3 soeh chhio3-hai-hai, to bong5 kou-tiunn7 sio i3-ai3."
        ],
        [
          "回到寺內說透机，多承姑丈真好意，叫咱三人搬行李，到伊府中安身己。",
          "Hoe5 kau3 si7-lai7 soeh thau3-ki, to seng5 kou-tiunn7 chin ho2-i3, kio3 lan2 sann lang5 poann heng5-lu2, kau3 i hu2-tiong an sin-ki2."
        ],
        [
          "張顧應說不敢當，青岩就說亦無防，前日和尚詩有廣，此言有親事可望。",
          "Tiunn Kou3 in3-soeh put kam2-tong, Chheng-gam5 chiu7 soeh iah8 bu5-hong5, cheng5-jit8 hoe5-siunn7 si u7 kong2, chhu2 gian5 u7 chhin-su7 kho2 bang7."
        ],
        [
          "二人听說便同往，一路行程好風光，三人一齊華府來，華府迎接入府內。",
          "Nng7 lang5 thiann-soeh pian7 tong5-ong2, chit8-lou7 heng5-theng5 ho2 hong-kong, sann lang5 it-choe5 Hoa5 hu2 lai5, Hoa5 hu2 geng5-chih jip8 hu2-lai7."
        ],
        [
          "大家行禮己完備，請坐食茶品香茗，二人船頭說因伊，俱是江蘇人民氏。",
          "Tai7-ke heng5-le2 i2 oan5-pi7, chhiann2-che7 chiah8-te5 phin2 hiong-beng5, nng7 lang5 chun5-thau5 soeh-in i, ku7 si7 Kang-sou jin5-bin5 si7."
        ],
        [
          "姓顧耀仙親名字，父親當日為按司，不幸早年先過世，母親在堂五十四。",
          "Sinn3 Kou3 Iau7-sian chhin mia5-ji7, hu7-chhin tong-jit8 ui5 an3-si, put-heng7 cha2-ni5 seng koe3-si3, bo2-chhin chai7-tong5 gou7-chap8-si3."
        ],
        [
          "一位姓張名澄江，伊父為官真格空，當時尚書伊名字，現今亦己經過世。",
          "Chit8 ui7 sinn3 Tiunn mia5 Teng5-kang, i pe7 ui5-koan chin kek-khang, tong-si5 siong7-su i mia5-ji7, hian7-kim iah8 i2-keng koe3-si3."
        ],
        [
          "華爺听說長嘆氣，數年變迂是故宜，前平為官有結氣，原來年姪長成時。",
          "Hoa5-ia5 thiann-soeh tng5 than3-khi3, sou3 ni5 pian3-chhian si7 kou3-gi5, cheng5 pinn5 ui5-koan u7 kiat-khi3, goan5-lai5 lian5-tit8 tiong2-seng5 si5."
        ],
        [
          "老夫豈能得知机，令尊與我如兄弟，可惜不幸先升天，想起若不苦傷悲。",
          "Lo2-hu khi2 leng5 tit chai-ki, leng7-chun i2 goa2 ju5 hiann-ti7, kho2-sioh put-heng7 sian seng-thinn, siunn7 khi2 nah put khou2 siong-pi."
        ],
        [
          "平是陳國做官使，不幸陳被隋所敗，老夫隱居十六年，近來世情盡不知。",
          "Pinn5 si7 Tan5-kok choe3 koann-sai2, put-heng7 Tan5 pi7 Sui5 sou2 pai7, lo2-hu un2-ku chap8-lak8 ni5, kin7-lai5 si3-cheng5 chin7 put-ti."
        ],
        [
          "華爺心內有主裁，大辦酒席相款待，行李命人代安排，收拾花園書房內。",
          "Hoa5-ia5 sim-lai7 u7 chu2-chhai5, toa7 pan7 chiu2-sek8 sio khoan2-thai7, heng5-lu2 beng7 jin5 tai7 an-pai5, siu-sip8 hoe-hng5 su-pang5 lai7."
        ],
        [
          "三人同住在書房，吟詩作文改心鬆，青岩那夜就想空，暗到柔玉綉樓房。",
          "Sann lang5 tong5 chu7 chai7 su-pang5, gim5-si chok-bun5 kai2 sim-sang, Chheng-gam5 na7 ia7 chiu7 siunn7-khang, am3 kau3 Jiu5-giok8 siu3-lau5 pang5."
        ],
        [
          "柔玉看見着一驚，表兄為何只路行，被人看見歹名聲，恰回書房恰有影。",
          "Jiu5-giok8 khoann3-kinn3 tioh8 chit8 kiann, piau2-hiann ui7-ho5 chit lou7 kiann5, pi7 lang5 khoann3-kinn3 phainn2 mia5-siann, khah hoe5 su-pang5 khah u7-iann2."
        ],
        [
          "青岩听說就應伊，特與表妹來答詩，忽听有人來到只，二人听見心驚疑。",
          "Chheng-gam5 thiann-soeh chiu7 in3 i, tek8 i2 piau2-be7 lai5 tap-si, hut thiann u7 lang5 lai5 kau3 chi2, nng7 lang5 thiann-kinn3 sim kiann-gi5."
        ],
        [
          "青岩不甘十分離，就在房中直吟詩，小姐應說不合宜，爾是男子雙女兒。",
          "Chheng-gam5 m7 kam chap8-hun li7, chiu7 chai7 pang5-tiong tit8 gim5-si, sio2-chia2 in3-soeh m7 hap8-gi5, li2 si7 lam5-chu2 siang lu2-ji5."
        ],
        [
          "就將昨夜所做詩，放在桌上交乎伊，小姐將詩急收起，死怕人知不合宜。",
          "Chiu7 chiong cha7 ia7 sou2 choe3-si, hong3 chai7 toh-siong7 kau hou7 i, sio2-chia2 chiong si kip siu khi2, si2 pha3 lang5 chai put hap8-gi5."
        ],
        [
          "青岩回房心直想，未知小姐乜主張，須托媒人求親事，明婚正娶正合理。",
          "Chheng-gam5 hoe5 pang5 sim tit8 siunn7, bi7 ti sio2-chia2 mih chu2-tiunn, su thok mui5-lang5 kiu5 chhin-su7, beng5-hun cheng3-chhoa7 chiann3 hap8-li2."
        ],
        [
          "小姐看詩甚然通，將詩和韻也無防，表兄才子生伶利，听說未曾配親誼。",
          "Sio2-chia2 khoann3 si sim7-jian5 thong, chiong si ho5-un7 ia7 bu5-hong5, piau2-hiann chai5-chu2 sinn leng2-li7, thiann-soeh bi7-cheng5 phoe3 chhin-gi5."
        ],
        [
          "奴身若得匹配伊，口食清湯亦歡喜，恨奴女子閨中兒，是男共求亦有比。",
          "nou5-sin jiok8-tit phi2-phoe3 i, khau2 chiah8 chheng-thng iah8 hoann-hi2, hun7 nou5 lu2-chu2 kui-tiong ji5, si7 lam5 kang7 kiu5 iah8 u7 pi2."
        ],
        [
          "三人住此未几時，陏朝國公楊林伊，聞知華府三女兒，生成玉貌甲通奇。",
          "Sann lang5 chu7 chhu2 bi7-ki2 si5, Sui5-tiau5 kok-kong Iunn5 Lim5 i, bun5-ti Hoa5 hu2 sann lu2-ji5, sinn-seng5 giok8-mau7 kah thong-ki5."
        ],
        [
          "差人送禮來到只，要求一女允親誼，華爺心急無計智，想無妙計可推辭。",
          "Chhe lang5 sang3-le2 lai5 kau3 chi2, iau3-kiu5 chit8 lu2 un2 chhin-gi5, Hoa5-ia5 sim-kip bo5 ke3-ti3, siunn7 bo5 biau7-ke3 kho2 the-si5."
        ],
        [
          "心中想起有主裁，現今三位年姪來，在我府中書房內，將只三人假女婿。",
          "Sim-tiong siunn7 khi2 u7 chu2-chhai5, hian7-kim sann ui7 lian5-tit8 lai5, chai7 goa2 hu2-tiong su-pang5 lai7, chiong chit sann lang5 ke2 lu2-sai3."
        ],
        [
          "就接差官細款待，勞煩回報國公知，老夫三女有女婿，自幼匹定在府內。",
          "Chiu7 chih chhe-koann se3 khoan2-thai7, lo5-hoan5 hoe5-po3 kok-kong chai, lo2-hu sann lu2 u7 lu2-sai3, chu7 iu3 phit-teng7 chai7 hu2-lai7."
        ],
        [
          "備銀千兩送禮儀，拜托差官代苑辭，亦叫三人假女婿，拜見差官正合該。",
          "Pi7 gun5 chheng niu2 sang3 le2-gi5, pai3-thok chhe-koann tai7 oan2-si5, iah8 kio3 sann lang5 ke2 lu2-sai3, pai3-kian3 chhe-koann chiann3 hap8-kai."
        ],
        [
          "差官受禮笑微微，聞名三女生縹致，傾城傾國勝西施，三婿亦皆生伶俐。",
          "Chhe-koann siu7-le2 chhio3-bi-bi, bun5-beng5 sann lu2 sinn phiau-ti3, kheng-siann5 kheng-kok seng3 Se-si, sann sai3 iah8 kai sinn leng2-li7."
        ],
        [
          "宋玉潘安真無二，天生配合無差移，楊家公子是難比，十分比他無一厘。",
          "Song3 Gek8 Phoan An chin bu5-ji7, thian-seng phoe3-hap8 bo5 chha-i5, Iunn--ke kong-chu2 si7 lan5 pi2, chap8 hun pi2 tha bo5 chit8 li5."
        ],
        [
          "今蒙厚送大禮儀，自當苑言代推辭，就備酒筵來請伊，三人陪酒暗歡喜。",
          "Kim bong5 hou7-song3 toa7 le2-gi5, chu7-tong oan2-gian5 tai7 the-si5, chiu7 pi7 chiu2-ian3 lai5 chhiann2 i, sann lang5 poe5-chiu2 am3 hoann-hi2."
        ],
        [
          "此段親事決成器，開懷暢飲笑微微，飲完各散就相辭，差官回京去復伊。",
          "Chhu2 toann7 chhin-su7 koat seng5-khi3, khai-hoai5 thiong3-im2 chhio3-bi-bi, im2 oan5 kok san3 chiu7 sio-si5, chhe-koann hoe5 Kiann khi3 hok8 i."
        ],
        [
          "華爺退入心頭悲，對蔣夫人細相議，觀看三位相公伊，人品雖然生伶利。",
          "Hoa5-ia5 thoe3-jip8 sim-thau5 pi, tui3 Chiunn2 hu-jin5 se3 siong-gi7, koan-khan3 sann ui7 siong3-kong i, lang5 phin2 sui-jian5 sinn leng2-li7."
        ],
        [
          "不知文章好共歹，未曾攷過全不知，今日借名假女婿，如果寔在有大財。",
          "M7 chai bun5-chiunn ho2 kang7 phainn2, bi7-cheng5 kho2 koe3 choan5 m7 chai, kim-jit8 chioh-mia5 ke2 lu2-sai3, ju5-ko2 sit8-chai7 u7 tai7-chai5."
        ],
        [
          "將女許配成佳婿，不知夫人乜主裁，蔣氏听說笑咳咳，老爺所說正合該。",
          "Chiong li2 hi2-phoe3 seng5 ka-sai3, m7 chai hu-jin5 mih chu2-chhai5, Chiunn2--si7 thiann-soeh chhio3-hai-hai, lau7-ia5 sou2 soeh chiann3 hap8-kai."
        ],
        [
          "就命廚房速料理，設備酒席勿延遲，亦叫家人伊吩咐，可到書房去通知。",
          "Chiu7 mia7 tu5-pang5 sok liau7-li2, siat-pi7 chiu2-sek8 but8 ian5-ti5, iah8 kio3 ka-jin5 i hoan-hu3, kho2 kau3 su-pang5 khi3 thong-ti."
        ],
        [
          "三人听說有主裁，整頓衣冠大廳來，各向岳父拜四拜，俱稱岳父共小婿。",
          "Sann lang5 thiann-soeh u7 chu2-chhai5, cheng2-tng3 i-koan toa7-thiann lai5, kok hiong3 gak8-hu7 pai3 si3 pai3, ku7 chheng gak8-hu7 kang7 sio2-sai3."
        ],
        [
          "華爺就說未寔在，昨日假用假女婿，推醉楊林老奴才，配親尚容再主裁。",
          "Hoa5-ia5 chiu7 soeh be7 sit8-chai7, cha7-jit8 ke2-eng7 ke2 lu2-sai3, the-chui3 Iunn5 Lim5 lau7 lou5-chai5, phoe3-chhin siong7 iong5 chai3 chu2-chhai5."
        ],
        [
          "三人聽說笑咳咳，世間別事可借代，未聞有人借女婿，古今未有只詼諧。",
          "Sann lang5 thiann-soeh chhio3-hai-hai, se3-kan pat8 su7 kho2 chioh-tai7, bi7 bun5 u7 lang5 chioh lu2-sai3, kou2-kim bi7 iu2 chit khoe-hai5."
        ],
        [
          "岳父令愛好大才，好阮三人才學歹，當面試過即便知，甘願領教正合該。",
          "Gak8-hu7 leng7-ai3 ho2 tai7-chai5, ho2 gun2 sann lang5 chai5-hak8 phainn2, tng-bin7 chhi3 koe3 chiah pian7 chai, kam-goan7 nia2-kau3 chiann3 hap8-kai."
        ],
        [
          "老爺听說應出來，我身正為只件代，特備酒筵在廳內，請恁三位典奇才。",
          "Lau7-ia5 thiann-soeh in3--chhut-lai5, goa2 sin chiann3 ui7 chit kiann7 tai7, tek8 pi7 chiu2-ian3 chai7 thiann-lai7, chhiann2 lin2 sann ui7 tian2 ki5-chai5."
        ],
        [
          "說明爾等且漸代，老夫令人速安排，就對夫人細說知，三位相公稱翁婿。",
          "Soeh-beng5 ni2-teng2 chhiann2 chiam7-tai7, lo2-hu leng7 lang5 sok an-pai5, chiu7 tui3 hu-jin5 se3 soeh chai, sann ui7 siong3-kong chheng ong-sai3."
        ],
        [
          "愚夫應說未寔在，三人各要典奇才，夫人听說有主裁，命人珠簾速安排。",
          "gu5-hu in3-soeh be7 sit8-chai7, sann lang5 kok iau3 tian2 ki5-chai5, hu-jin5 thiann-soeh u7 chu2-chhai5, beng7 jin5 chu-liam5 sok an-pai5."
        ],
        [
          "三位安兒在簾內，觀看才子點典大才，差人綉樓報女知，梳妝一齊出廳來。",
          "Sann ui7 an-ji5 chai7 liam5-lai7, koan-khan3 chai5-chu2 tian2 tai7-chai5, chhe lang5 siu3-lau5 po3 lu2 chai, se-chng it-choe5 chhut thiann lai5."
        ],
        [
          "家人報說酒筵備，速請入席勿延遲，老爺心中有主意，就叫韓香分付伊。",
          "Ka-jin5 po3-soeh chiu2-ian3 pi7, sok chhiann2 jip8-sek8 but8 ian5-ti5, lau7-ia5 sim-tiong u7 chu2-i3, chiu7 kio3 Han5 Hiong hun-hu3 i."
        ],
        [
          "可取琵琶有一枝，在簾听我兮料理，入席之時論年紀，蔣生為一張生二。",
          "Kho2 chhu2 pi5-pe5 u7 chit8 ki, chai7 liam5 thiann goa2 e5 liau7-li2, jip8-sek8 chi si5 lun7 ni5-ki2, Chiunn2-seng ui5 it Tiunn-seng ji7."
        ],
        [
          "顧生第三坐完備，四人飲酒三杯時，就請出題來做詩，老爺將題各交伊。",
          "Kou3-seng te7-sann che7 oan5-pi7, si3 lang5 im2-chiu2 sann poe si5, chiu7 chhiann2 chhut-te5 lai5 choe3-si, lau7-ia5 chiong te5 kok kau i."
        ],
        [
          "我有重從一女兒，名叫韓香父過世，收留在家來晟池，善彈琵琶亮無比。",
          "Goa2 u7 teng5-chiong5 chit8 lu2-ji5, mia5 kio3 Han5 Hiong pe7 koe3-si3, siu-liu5 chai7-ke lai5 chhiann5-ti5, sian7 toann5 pi5-pe5 liong7 bu5-pi2."
        ],
        [
          "恰是早朝蔡文姬，自彈自唱聲千里，老夫忴惜好才智，收留伊認作女兒。",
          "Khah si7 cha2-tiau5 Chhoah Bun5-ki, chu7 toann5 chu7 chhiunn3 siann chhian-lu2, lo2-hu tin-sioh ho2 chai5-ti3, siu-liu5 i jin7 cho3 lu2-ji5."
        ],
        [
          "爾等如今卜做詩，彈出一曲韻為期，如是詩句未完備，以作不通無才智。",
          "ni2-teng2 ju5-kim beh choe3-si, toann5 chhut chit8 khek-un7 ui5 ki5, ju5 si7 si-ku3 bi7 oan5-pi7, i2 chok put-thong bu5 chai5-ti3."
        ],
        [
          "青岩從先去取題，龍飛鳳舞詩做就，奉上老爺請指示，華爺看見稱好詩。",
          "Chheng-gam5 chiong5-sian khi3 chhu2-te5, leng5-hui hong7-bu2 si cho3-chiu7, hong7-siong7 lau7-ia5 chhiann2 chi2-si7, Hoa5-ia5 khoann3-kinn3 chheng ho2-si."
        ],
        [
          "果然敏捷甲通奇，堪稱才子無差移，澄江取題來做詩，舉筆立刻做完備。",
          "Kou2-jian5 bin2-chiat8 kah thong-ki5, kham-chheng chai5-chu2 bo5 chha-i5, Teng5-kang chhu2-te5 lai5 choe3-si, giah8-pit lip8-khek cho3 oan5-pi7."
        ],
        [
          "老爺看詩呵咾好，天生才子無處討，詩詞文字果然高，十分精通世間無。",
          "Lau7-ia5 khoann3 si o-lo2 ho2, thian-seng chai5-chu2 bu5 chhu3 tho2, si-su5 bun5-ji7 kou2-jian5 ko, chap8-hun cheng-thang se3-kan bo5."
        ],
        [
          "耀仙第三亦取題，一筆揮就真整齊，落筆隨成寔無比，詩句和協就完題。",
          "Iau7-sian te7-sann iah8 chhu2-te5, it-pit hui-chiu7 chin cheng2-choe5, loh8-pit sui5-seng5 sit8 bu5-pi2, si-ku3 ho5-hiap8 chiu7 oan-te5."
        ],
        [
          "華爺看詩心懽喜，真正才子無人比，寔在飽學好男兒，日後各能成大器。",
          "Hoa5-ia5 khoann3 si sim hoann-hi2, chin-chiann3 chai5-chu2 bu5 jin5 bi2, sit8-chai7 pa2-hak8 ho2 lam5-ji5, jit8-au7 kok leng5 seng5 tai7-khi3."
        ],
        [
          "三人好文共好字，老夫有所不知机，險些當面錯親誼，幸得今日來面試。",
          "Sann lang5 ho2-bun5 kang7 ho2-ji7, lo2-hu  iu2 sou2 put chai-ki, hiam2 sia tng-bin7 chho3 chhin-gi5, heng7-tit kim-jit8 lai5 bian7-chhi3."
        ],
        [
          "每人各敬酒一杯，原允女兒配夫妻，三人听說心歡喜，重行翁婿大禮儀。",
          "Mui2 lang5 kok keng3 chiu2 chit8 poe, goan7 un2 lu2-ji5 phoe3 hu-chhe, sann lang5 thiann-soeh sim hoann-hi2, tiong7 heng5 ong-sai3 toa7 le2-gi5."
        ],
        [
          "各取禮物為表記，然後行聘亦未遲，老爺詩物交女兒，全各回答一首詩。",
          "Kok chhu2 le2-but8 ui5 piau2-ki3, jian5-au7 heng5-pheng3 iah8 bi7 ti5, lau7-ia5 si-but8 kau lu2-ji5, choan5 kok hoe5-tap chit8 siu2 si."
        ],
        [
          "簾內女子盡呵咾，姑爺才學世間無，三位才情盡皆好，親成匹配真無錯。",
          "liam5-lai7 lu2-chu2 chin7 o-lo2, kou-ia5 chai5-hak8 se3-kan bo5, sann ui7 chai5-cheng5 chin7 kai ho2, chhin-chiann5 phi2-phoe3 chin bo5 chho3."
        ],
        [
          "千金回答三首詩，奉贈相公作表記，三人看詩俱通奇，才女果然勝男兒。",
          "Chhian-kim hoe5-tap sann siu2 si, hong7-cheng7 siong3-kong choe3 piau2-ki3, sann lang5 khoann3 si ku7 thong-ki5, chai5-lu2 kou2-jian5 seng3 lam5-ji5."
        ],
        [
          "各人將詩就收起，承蒙岳父大恩義，堅心教女無人比，大家稱贊笑微微。",
          "Kok-lang5 chiong si chiu7 siu khi2, seng5-bong5 gak8-hu7 toa7 un-gi7, kian-sim ka3 lu2 bu5 jin5 bi2, tai7-ke chheng-chan3 chhio3-bi-bi."
        ],
        [
          "席散翁婿就拜辭，回歸書房安身己，燈下取出表記詩，看見精通真得意。",
          "Sek8 san3 ong-sai3 chiu7 pai3-si5, hoe5-kui su-pang5 an sin-ki2, teng-e7 chhu2 chhut piau2-ki3 si, khoann3-kinn3 cheng-thang chin tit-i3."
        ],
        [
          "三人且住未几時，老爺心中有主意，就對女兒細相議，楊林求親雖推辭。",
          "Sann lang5 chhiann2 chu7 bi7-ki2 si5, lau7-ia5 sim-tiong u7 chu2-i3, chiu7 tui3 lu2-ji5 se3 siong-gi7, Iunn5 Lim5 kiu5-chhin sui5 the-si5."
        ],
        [
          "但恐奸人起歹意，恐怕意外兮代志，賢婿須速返鄉里，早日完婚正合宜。",
          "tan7-kiong2 kan-jin5 khi2 phainn2-i3, khiong2-pha3 i3-goa7 e5 tai7-chi3, hian5-sai3 su sok tng2 hiunn-li2, cha2-jit8 oan5-hun chiann3 hap8-gi5."
        ],
        [
          "張顧二生就應伊，小婿離家己多時，正恐家母心掛意，本當稟明回家期。",
          "Tiunn Kou3 nng7 seng chiu7 in3 i, sio2-sai3 li7-ka i2 to-si5, chiann3 kiong2 ka-bio2 sim koa3-i3, pun2 tong pin2-beng5 hoe5 ka-ki5."
        ],
        [
          "剌史听說有主意，備酒送行正合宜，翁婿飲酒笑微微，就在明早相拜辭。",
          "chhi3-su2 thiann-soeh u7 chu2-i3, pi7 chiu2 song5-heng5 chiann3 hap8-gi5, ong-sai3 im2-chiu2 chhio3-bi-bi, chiu7 chai7 beng5-cha2 sio pai3-si5."
        ],
        [
          "臨行各送銀廿四，叮嚀早日完親誼，以免意外兮代志，老夫方可放心意。",
          "Lim5-heng5 kok sang3 gun5 jih8-si3, teng-leng5 cha2-jit8 oan5 chhin-gi5, i2-bian2 i3-goa7 e5 tai7-chi3, lo2-hu hong kho2 hong3 sim-i3."
        ],
        [
          "三人拜別返鄉里，一路行程四日期，方到錢塘兮江口，即時搭船返回頭。",
          "Sann lang5 pai3-piat8 tng2 hiunn-li2, chit8-lou7 heng5-theng5 si3 jit8-ki5, hong kau3 Chhian5-tong5 e5 kang-khau2, chek-si5 tah-chun5 tng2 hoe5-thau5."
        ],
        [
          "不日船己到伊處，擔回行李亂抄抄，三人拜辭各回頭，各到自家府門口。",
          "Put-jit8 chun5 i2 kau3 i chhu3, tann hoe5 heng5-lu2 loan7-chhau-chhau, sann lang5 pai3-si5 kok hoe5-thau5, kok kau3 chu7-ke hu2 mng5-khau2."
        ],
        [
          "張顧稟母說透机，兒仝蔣女看景致，多承華爺好情意，將伊小姐許親誼。",
          "Tiunn Kou3 pin2 bu2 soeh thau3-ki, ji5 kang7 Chiunn2-lu2 khoann3 keng2-ti3, to-seng5 Hoa5-ia5 ho2 cheng5-i3, chiong i sio2-chia2 hi2 chhin-gi5."
        ],
        [
          "三位女子兮才子，生得玉貌真次序，詩詞精通無人比，夫人听說心歡喜。",
          "Sann ui7 lu2-chu2 e5 chai5-chu2, sinn-tit giok8-mau7 chin chhu3-si7, si-su5 cheng-thang bu5 jin5 bi2, hu-jin5 thiann-soeh sim hoann-hi2."
        ],
        [
          "不覺回歸二月期，三家六禮辦齊備，相招定約有通期，七月初三好日子。",
          "Put-kak hoe5-kui nng7 goeh8 ki5, sann ke liok8-le2 pan7 choe5-pi7, sio-chio teng7-iok u7 thong-ki5, chhit-goeh8 chhe-sann ho2 jit8-chi2."
        ],
        [
          "各人備辦款行李，隨代家人在身邊，度江水陸數日期，原借前日兮庵寺。",
          "Kok-lang5 pi7-pan7 khoan2 heng5-lu2, sui5 tai3 ka-jin5 chai7 sin-pinn, tou7 kang chui2-liok8 sou3 jit8-ki5, goan5 chioh cheng5-jit8 e5 am-si7."
        ],
        [
          "就先命人去報知，然後行聘亦未遲，家人領帖有主意，來到華府去問伊。",
          "Chiu7 seng beng7 jin5 khi3 po3-ti, jian5-au7 heng5-pheng3 iah8 bi7 ti5, ka-jin5 nia2 thiap u7 chu2-i3, lai5 kau3 Hoa5 hu2 khi3 mng7 i."
        ],
        [
          "家人投帖說透机，三位相公來到只，要共華府成親誼，先命小人來通知。",
          "Ka-jin5 tau5-thiap soeh thau3-ki, sann ui7 siong3-kong lai5 kau3 chi2, iau3 kang7 Hoa5 hu2 seng5 chhin-gi5, seng mia7 siau2-jin5 lai5 thong-ti."
        ],
        [
          "華府家人就應伊，剌史自前半月期，被因楊林奏聖旨，奉說造反兮代志。",
          "Hoa5 hu2 ka-jin5 chiu7 in3 i, chhi3-su2 chu7 cheng5 poann3 goeh8 ki5, pi7 in Iunn5 Lim5 chau3 seng3-chi2, hong5 soeh cho7-hoan2 e5 tai7-chi3."
        ],
        [
          "押到京城去審理，夫人在家苦傷悲，恐伯路上有差池，仝往到京去奉侍。",
          "ah kau3 kiann-siann5 khi3 sim2-lu2, hu-jin5 chai7 ka khou2 siong-pi, kiong2-pha3 lou7-siong7 u7 chha-ti5, kang7 ong2 kau3 kiann khi3 hong7-si7."
        ],
        [
          "家中無人可主意，親事須候等別時，家人听說就拜辭，回對相公說透机。",
          "Ka-tiong bo5 lang5 kho2 chu2-i3, chhin-su7 su hau7-tan2 pat8 si5, ka-jin5 thiann-soeh chiu7 pai3-si5, hoe5 tui3 siong3-kong soeh thau3-ki."
        ],
        [
          "三人聞知心着驚，無來三人來空行，但今岳父押上京，合該到京去探听。",
          "Sann lang5 bun5-ti sim tioh8-kiann, bo5 lai5 sann lang5 lai5 khang-kiann5, tan7-kim gak8-hu7 ah chiunn7 Kiann, hap8-kai kau3 Kiann khi3 tham3-thiann."
        ],
        [
          "青岩听說應一聲，岳父當時卜上京，必有交代乜事件，須命婦人問一聲。",
          "Chheng-gam5 thiann-soeh in3 chit8 siann, gak8-hu7 tong-si5 beh chiunn7 Kiann, pit iu2 kau-tai3 mih su7-kiann7, su beng7 hu7-jin5 mng7 chit8 siann."
        ],
        [
          "我有乳娘是方氏，托伊到府問起理，亦可探問小姐伊，有乜言語相通知。",
          "Goa2 u7 lin-niu5 si7 Png--si7, thok i kau3 hu2 mng7 khi2-lu2, iah8 kho2 tham3-mng7 sio2-chia2 i, u7 mih gian5-gi2 sio thong-ti."
        ],
        [
          "張顧二人應合宜，青岩隨去請方氏，將情全頭說透机，拜別去見小姐伊。",
          "Tiunn Kou3 nng7 lang5 in3 hap8-gi5, Chheng-gam5 sui5 khi3 chhiann2 Png--si7, chiong cheng5 choan5-thau5 soeh thau3-ki, pai3-piat8 khi3 kinn3 sio2-chia2 i."
        ],
        [
          "說明阮等來到只，聞知岳父此代志，要到京城代料理，問明乜語吩咐伊。",
          "Soeh-beng5 gun2 teng2 lai5 kau3 chi2, bun5-ti gak8-hu7 chhu2 tai7-chi3, iau3 kau3 Kiann-siann5 tai7 liau7-li2, mng7-beng5 mih gi2 hoan-hu3 i."
        ],
        [
          "方氏听說有主意，就到華府勿延遲，即向管門先通知，說明來意兮代志。",
          "Png--si7 thiann-soeh u7 chu2-i3, chiu7 kau3 Hoa5 hu2 but8 ian5-ti5, chiah hiong3 koan2-mng5 seng thong-ti, soeh-beng5 lai5-i3 e5 tai7-chi3."
        ],
        [
          "家人即時叫女婢，將情稟明小姐伊，三位姑爺托方氏，到府查探來到只。",
          "Ka-jin5 chek-si5 kio3 lu2-pi7, chiong cheng5 pin2-beng5 sio2-chia2 i, sann ui7 kou-ia5 thok Png--si7, kau3 hu2 cha-tham3 lai5 kau3 chi2."
        ],
        [
          "小姐听說有主意，命婢引進勿延遲，方氏行禮己完備，四人坐落說透机。",
          "Sio2-chia2 thiann-soeh u7 chu2-i3, beng7 pi7 in2-chin3 but8 ian5-ti5, Png--si7 heng5-le2 i2 oan5-pi7, si3 lang5 che7--loh8 soeh thau3-ki."
        ],
        [
          "姑爺卜來成親儀，听說老爺為代志，卜去上京代料理，要問老爺上京時。",
          "Kou-ia5 beh lai5 seng5 chhin-gi5, thiann-soeh lau7-ia5 ui7 tai7-chi3, beh khi3 chiunn7 Kiann tai7 liau7-li2, iau3 mng7 lau7-ia5 chiunn7 Kiann si5."
        ],
        [
          "有何言語吩咐伊，小姐听說心頭悲，父母生阮三女兒，即有今日只代志。",
          "Iu2 ho5 gian5-gi2 hoan-hu3 i, sio2-chia2 thiann-soeh sim-thau5 pi, pe7-bu2 sinn gun2 sann lu2-ji5, chiah u7 kim-jit8 chit tai7-chi3."
        ],
        [
          "有說姑爺若到只，如念翁婿兮情義，須到京城去料理，那是不去隨伊意。",
          "U7 seh kou-ia5 na7 kau3 chi2, ju5 liam7 ong-sai3 e5 cheng5-gi7, su kau3 Kiann-siann5 khi3 liau7-li2, na7 si7 m7 khi3 sui5 i i3."
        ],
        [
          "餘無別言再說起，三人說完南淚啼，未知父母生共死，方氏亦為代悲傷。",
          "i5 bo5 pat8 gian5 chai3 soeh-khi2, sann lang5 soeh oan5 lam5-lui7-thi5, bi7 ti pe7-bu2 sinn kang7 si2, Png--si7 iah8 ui7 tai7 pi-siong."
        ],
        [
          "就勸小姐免掛念，老爺為官盡忠義，吉人自有人扶持，安必平安無代志。",
          "Chiu7 khng3 sio2-chia2 bian2 koa3-liam7, lau7-ia5 ui5-koan chin7 tiong-gi7, kiat-jin5 chu7 iu2 jin5 hu5-chhi5, liong7-pit peng5-an bo5 tai7-chi3."
        ],
        [
          "三位小姐再說起，托向相公伊通知，倘有意外兮差池，奴家姊妹死而以。",
          "Sann ui7 sio2-chia2 chai3 soeh-khi2, thok hiong3 siong3-kong i thong-ti, thang2 iu2 i3-goa7 e5 chha-ti5, nou5-ka chi2-be7 si2 ji5-i2."
        ],
        [
          "如有不法雷打死，柔玉小姐有主意，暗自題有一首詩，並仝珠寶包完備。",
          "Ju5 iu2 put-hoat lui5 phah-si2, Jiu5-giok8 sio2-chia2 u7 chu2-i3, am3-chu7 te5 u7 chit8 siu2 si, peng7 kang7 chu-po2 pau oan5-pi7."
        ],
        [
          "拜托方氏暗通知，送交蔣郎親收起，將珠變賣作川資，以便上京代料理。",
          "Pai3-thok Png--si7 am3 thong-ti, sang3-kau Chiunn2-long5 chhin siu khi2, chiong chu pian3-boe7 choe3 chhoan-chu, i2-pian7 chiunn7 Kiann tai7 liau7-li2."
        ],
        [
          "方氏拜別就相辭，回對相公說透机，並將珠物送交伊，青岩看詩代歡喜。",
          "Png--si7 pai3-piat8 chiu7 sio-si5, hoe5 tui3 siong3-kong soeh thau3-ki, peng7 chiong chu-mngh8 sang3-kau i, Chheng-gam5 khoann3 si tai7 hoann-hi2."
        ],
        [
          "多謝小姐有節義，又贈珠寶親手詩，小生家貧伊深知，珠寶不賣做表記。",
          "To-sia7 sio2-chia2 u7 chiat-gi7, iu7 cheng7 chu-po2 chhin-chhiu2 si, sio2-seng ka pin5 i chhim-ti, chu-po2 m7 boe7 choe3 piau2-ki3."
        ],
        [
          "三人即時就相辭，須着回家稟母知，然後上京亦未遲，一時收拾返鄉里。",
          "Sann lang5 chek-si5 chiu7 sio-si5, su tioh8 hoe5-ka pin2 bu2 ti, jian5-au7 chiunn7 Kiann iah8 bi7 ti5, chit8-si5 siu-sip8 tng2 hiunn-li2."
        ],
        [
          "張顧二人稟母伊，說明岳父只代志，兒要上京代辦理，以盡翁婿兮情義。",
          "Tiunn Kou3 nng7 lang5 pin2 bu2 i, soeh-beng5 gak8-hu7 chit tai7-chi3, ji5 iau3 chiunn7 Kiann tai7 pan7-lu2, i2 chin7 ong-sai3 e5 cheng5-gi7."
        ],
        [
          "二人就招青岩兄，收拾行李就上京，三人隨時就起行，不日來到北京城。",
          "Nng7 lang5 chiu7 chio Chheng-gam5 hiann, siu-sip8 heng5-lu2 chiu7 chiunn7 Kiann, sann lang5 sui5-si5 chiu7 khi2-kiann5, put-jit8 lai5 kau3 Pak-kiann siann5."
        ],
        [
          "投宿客店細探听，查問二日便知影，剌史前日押上京，尚未審問定罪名。",
          "Tau5-siok kheh-tiam3 se3 tham3-thiann, cha-mng7 nng7 jit8 pian7 chai-iann2, chhi3-su2 cheng5-jit8 ah chiunn7 Kiann, siong7-bi7 sim2-mng7 teng7 choe7-mia5."
        ],
        [
          "現時漸在等候所，夫人租厝相照顧，三人相招就移步，來到夫人兮住所。",
          "Hian7-si5 chiam7 chai7 tan2-hau7-sou2, hu-jin5 chou-chhu3 sio chiau3-kou3, sann lang5 sio-chio chiu7 i5-pou7, lai5 kau3 hu-jin5 e5 chu7-sou2."
        ],
        [
          "夫人看見三女婿，悲喜交集淚哀哀，爾等因何也能知，何日在家起身來。",
          "Hu-jin5 khoann3-kinn3 sann lu2-sai3, pi-hi2 kau-chip8 lui7-ai-ai, ni2-teng2 in-ho5 ia7 e7 chai, ho5-jit8 chai7-ka khi2-sin lai5."
        ],
        [
          "丈夫權臣來相害，生死未卜也不知，賢婿大家到監內，老爺相議速安排。",
          "Tiong7-hu koan5-sin5 lai5 siong-hai7, sinn-si2 bi7-pok ia7 m7 chai, hian5-sai3 tai7-ke kau3 kann-lai7, lau7-ia5 siong-gi7 sok an-pai5."
        ],
        [
          "翁婿相見苦傷悲，三人好言勸一篇，岳父安心免挂意，小婿自當代料理。",
          "ong-sai3 sann-kinn3 khou2 siong-pi, sann lang5 ho2-gian5 khng3 chit8 phinn, gak8-hu7 an-sim bian2 koa3-i3, sio2-sai3 chu7-tong tai7 liau7-li2."
        ],
        [
          "並將家信交乎伊，全頭起理說投机，顧生心中有主意，先父在日亦知已。",
          "peng7 chiong ka-sin3 kau hou7 i, choan5-thau5 khi2-li2 soeh tau5-ki, Kou3-seng sim-tiong u7 chu2-i3, sian-hu7 chai7-jit8 iah8 chai-ki2."
        ],
        [
          "今做左相好名字，侍我備帖去請伊，送禮先探伊口氣，然後托為代料理。",
          "Tann choe3 cho2-siong3 ho2 mia5-ji7, thai7 goa2 pi7-thiap khi3 chhiann2 i, sang3-le2 seng tham3 i khau2-khi3, jian5-au7 thok ui7 tai7 liau7-li2."
        ],
        [
          "老爺听說心歡喜，三人拜別漸相辭，顧生回店備禮儀，晚生拜帖寫名字。",
          "Lau7-ia5 thiann-soeh sim hoann-hi2, sann lang5 pai3-piat8 chiam7 sio-si5, Kou3-seng hoe5 tiam3 pi7 le2-gi5, boan2-seng pai3-thiap sia2 mia5-ji7."
        ],
        [
          "今人扛禮到府時，投帖門頭去稟伊，門官取帖回遠伊，說明相爺有旨意。",
          "Tann lang5 kng le2 kau3 hu2 si5, tau5-thiap mng5-thau5 khi3 pin2 i, mng5-koann chhu2 thiap hoe5-tap i, soeh-beng5 siong3-ia5 u7 chi2-i3."
        ],
        [
          "現今律法嚴無比，不許年誼共親儀，到府拜探兮代志，一盡居絕到離離。",
          "Hian7-kim lut8-hoat giam5 bu5-pi2, put hi2 lian5-gi5 kang7 chhin-gi5, kau3 hu2 pai3-tham3 e5 tai7-chi3, it-chin7 ku7-choat8 kau3 li7-li7."
        ],
        [
          "耀仙听說暗怒氣，可恨老匹恰不是，親身若果來投伊，豈不難望返鄉里。",
          "Iau7-sian thiann-soeh am3 nou7-khi3, kho2-hun7 lo2-phit khah put-si7, chhin-sin jiok8-kou2 lai5 tau5 i, khi2 put lan5 bang7 hoan2 hiunn-li2."
        ],
        [
          "回對二生說透机，三人思想無計智，且過己有四日期，遇了姓李半仙伊。",
          "Hoe5 tui3 nng7 seng soeh thau3-ki, sann lang5 su-siunn7 bo5 ke3-ti3, chhiann2 koe3 i2 u7 si3 jit8-ki5, gu7 liau2 sinn3 Li2 poan3-sian i."
        ],
        [
          "只人神相是先生，店主共伊真知己，凡有案件拜托伊，楊林盡听伊料理。",
          "Chit lang5 sin5-siong3 si7 sian-sinn, tiam3-chu2 kang7 i chin chai-ki2, hoan7 u7 an3-kiann7 pai3-thok i, Iunn5 Lim5 chin7 thiann i liau7-li2."
        ],
        [
          "當時神相識天机，相說楊林能成器，位極人臣無人比，事果應驗無差移。",
          "Tong-si5 sin5-siong3 bat thian-ki, siong3 soeh Iunn5 Lim5 leng5 seng5-khi3, ui7-kek8 jin5-sin5 bu5 jin5 bi2, su7 kou2 eng3-giam7 bu5 chha-i5."
        ],
        [
          "楊林听說只因單，本身果然極品官，現今有事托着伊，楊林十句听十二。",
          "Iunn5 Lim5 thiann-soeh chit in-toann, pun2-sin kou2-jian5 kek8-phin2 koann, hian7-kim iu2-su7 thok tioh8 i, Iunn5 Lim5 chap8 ku3 thiann chap8-ji7."
        ],
        [
          "三人就叫店小二，將情全頭說透机，岳父生有三女兒，自幼共阮結親儀。",
          "Sann lang5 chiu7 kio3 tiam3 sio2-ji7, chiong cheng5 choan5-thau5 soeh thau3-ki, gak8-hu7 sinn u7 sann lu2-ji5, chu7 iu3 kang7 gun2 kiat chhin-gi5."
        ],
        [
          "楊林國公不知机，因為求親岳父辭，以此狹限奏聖旨，押上京城要辦伊。",
          "Iunn5 Lim5 kok-kong m7 chai-ki, in-ui7 kiu5-chhin gak8-hu7 si5, i2-chhu2 kiap-hun7 chau3 seng3-chi2, ah chiunn7 Kiann-siann5 iau3 pan7 i."
        ],
        [
          "听說半仙爾知己，拜托求伊代料理，若得岳父無代志，願備厚禮送茶儀。",
          "Thiann-soeh poan3-sian li2 chai-ki2, pai3-thok kiu5 i tai7 liau7-li2, jiok8-tit gak8-hu7 bo5 tai7-chi3, goan7 pi7 hio7-le2 sang3 te5-gi5."
        ],
        [
          "店主听說就應好，此事自當代發落，隨時去見半仙老，二人攜手叫老哥。",
          "Tiam3-chu2 thiann-soeh chiu7 in3 ho2, chhu2 su7 chu7-tong tai7 hoat8-loh8, sui5-si5 khi3 kinn3 poan3-sian lo2, nng7 lang5 he5-chhiu2 kio3 lau2-ko."
        ],
        [
          "食茶明白說世事，有人托放華剌史，久不做官去隱居，有生三位兮女子。",
          "Chiah8-te5 beng5-pek8 soeh se3-su7, u7 lang5 thok hong3 Hoa5 chhi3-su2, ku2 m7 choe3-koann khi3 un2-ku, u7 sinn sann ui7 e5 lu2-chu2."
        ],
        [
          "因為國公求親儀，推辭不允有俠氣，造反事情無此理，全望苑轉解救伊。",
          "In-ui7 kok-kong kiu5 chhin-gi5, the-si5 put un2 u7 kiap-khi3, cho7-hoan2 su7-cheng5 bo5 chhu2 li2, choan5 bong7 oan2-chan2 kai2-kiu3 i."
        ],
        [
          "半仙見說笑微微，三位女婿來救伊，每人一千作茶儀，包管乎伊無代志。",
          "Poan3-sian kian3 soeh chhio3-bi-bi, sann ui7 lu2-sai3 lai5 kiu3 i, mui2 lang5 chit8 chheng choe3 te5-gi5, pau-koan2 hou7 i bo5 tai7-chi3."
        ],
        [
          "店主回來說投机，卜救令岳卻容易，半仙三千作謝儀，就可無事脫身離。",
          "Tiam3-chu2 hoe5 lai5 soeh tau5-ki, beh kiu3 leng7-gak8 khiok iong5-inn7, poan3-sian sann chheng choe3 sia7-gi5, chiu7 kho2 bo5 su7 thoat-sin-li7."
        ],
        [
          "卜請相公去見伊，有計當面相通知，三人听說有主意，隨換衣冠去相見。",
          "Beh chhiann2 siong3-kong khi3 kinn3 i, iu2 ke3 tng-bin7 sio thong-ti, sann lang5 thiann-soeh u7 chu2-i3, sui5 oann7 i-koan khi3 sann-kinn3."
        ],
        [
          "半仙接入笑微微，三位貴人來到只，在下不知遠迎接，三人應說當不起。",
          "Poan3-sian chih jip8 chhio3-bi-bi, sann ui7 kui3-jin5 lai5 kau3 chi2, chai7-ha7 m7 chai oan2 ngia5-chih, sann lang5 in3-soeh tng put-khi2."
        ],
        [
          "何堪褒獎障行宜，半仙听說就應伊，細觀三位貴容儀，不上半年決成器。",
          "Ho5-kham po-chiang2 chiang3 heng5-gi5, poan3-sian thiann-soeh chiu7 in3 i, se3-koan sann ui7 kui3 iong5-gi5, put-chiunn7 poann3 ni5 koat seng5-khi3."
        ],
        [
          "我說言語無差移，令岳之事代料理，不取分文兮禮儀，功名成就謝就是。",
          "Goa2 seh gian5-gi2 bo5 chha-i5, leng7-gak8 chi su7 tai7 liau7-li2, put chhu2 hun-bun5 e5 le2-gi5, kong-beng5 seng5-chiu7 sia7 chiu7 si7."
        ],
        [
          "三人听說半信疑，我等不想卜攷試，豈有無去赴科期，自送功名得成器。",
          "Sann lang5 thiann-soeh poan3 sin3-gi5, ngou2-teng2 put siunn7 beh kho2-chhi3, khi2 iu2 bo5 khi3 hu3 kho-ki5, chu7 song3 kong-beng5 tit seng5-khi3."
        ],
        [
          "半仙說恁不攷試，到時有人代料理，自然功名能成器，時到爾等便知机。",
          "Poan3-sian seh lin2 m7 kho2-chhi3, kau3-si5 u7 lang5 tai7 liau7-li2, chu7-jian5 kong-beng5 e7 seng5-khi3, si5 kau3 ni2-teng2 pian7 chai-ki."
        ],
        [
          "若要令岳脫身離，須選絕色兮女兒，假名小姐親名字，奉送楊林隨身邊。",
          "Jiok8 iau3 leng7-gak8 thoat-sin-li7, su soan2 choat8-sek e5 lu2-ji5, ke2-mia5 sio2-chia2 chhin mia5-ji7, hong7-song3 Iunn5 Lim5 sui5 sin-pinn."
        ],
        [
          "我當代爾求情義，包管平安無代志，三人听說心歡喜，多謝先生相指示。",
          "Goa2 tong tai7 li2 kiu5 cheng5-gi7, pau-koan2 peng5-an bo5 tai7-chi3, sann lang5 thiann-soeh sim hoann-hi2, to-sia7 sian-sinn sio chi2-si7."
        ],
        [
          "但是絕色兮女兒，恐怕觀尋延日期，楊林難等日延池，有何妙法可退伊。",
          "tan7-si7 choat8-sek e5 lu2-ji5, khiong2-pha3 koan-sim5 ian5 jit8-ki5, Iunn5 Lim5 lan5 tan2 jit8 ian5-ti5, iu2 ho5 biau7-hoat kho2 thoe3 i."
        ],
        [
          "半仙勸伊免掛念，明日我當拜見伊，說明托人來相議，剌史三位兮女兒。",
          "Poan3-sian khng3 i bian2 koa3-liam7, beng5-jit8 goa2 tong pai3-kian3 i, soeh-beng5 thok-lang5 lai5 siong-gi7, chhi3-su2 sann ui7 e5 lu2-ji5."
        ],
        [
          "內中一位頂縹致，原奉國公做細姨，在家有病未了離，另日要送來乎伊。",
          "Loe7-tiong chit8 ui7 teng2 phiau-ti3, goan5 hong5 kok-kong choe3 se3-i5, chai7-ke iu2 pinn7 be7 liau2-li7, leng7-jit8 iau3 sang3 lai5 hou7 i."
        ],
        [
          "三人听說好計智，全望盡心幫料理，三人拜謝就相辭，回對夫人說透机。",
          "Sann lang5 thiann-soeh ho2 ke3-ti3, choan5 bong7 chin7-sim pang liau7-li2, sann lang5 pai3-sia7 chiu7 sio-si5, hoe5 tui3 hu-jin5 soeh thau3-ki."
        ],
        [
          "夫人老爺有主意，打發青岩回家期，如有絕色美女兒，不論千金重價錢。",
          "Hu-jin5 lau7-ia5 u7 chu2-i3, tann2-hoat Chheng-gam5 hoe5 ka-ki5, ju5 iu2 choat8-sek bi2 lu2-ji5, put-lun7 chhian-kim tiong7 ke3-chinn5."
        ],
        [
          "隨帶紋銀八百兩，如有不足爾主張，可到家鄉我府上，再取添用几百兩。",
          "Sui5 toa3 bun5-gun5 poeh-pah niu2, ju5 iu2 put-chiok li2 chu2-tiunn, kho2 kau3 ka-hiong goa2 hu2-chiunn7, chai3 chhu2 thiam-iong7 kui2 pah niu2."
        ],
        [
          "青岩听命款行李，就向各人且拜辭，心中思想有主意，此事不可稍延遲。",
          "Chheng-gam5 thiann-beng7 khoan2 heng5-lu2, chiu7 hiong3 kok-lang5 chhiann2 pai3-si5, sim-tiong su-siunn7 u7 chu2-i3, chhu2 su7 put-kho2 sio2 ian5-ti5."
        ],
        [
          "蘇揚二州有美女，先從陸路蘇州去，不日來到蘇州城，就叫媒人細探听。",
          "Sou Iunn5 nng7 chiu u7 bi2-lu2, seng chiong5 liok8-lou7 Sou-chiu khu3, put-jit8 lai5 kau3 Sou-chiu siann5, chiu7 kio3 mui5-lang5 se3 tham3-thiann."
        ],
        [
          "若有美女生四正，可報我身求親情，媒人听說應一聲，敝處美女有出名。",
          "Na7 u7 bi2-lu2 sinn si3-chiann3, kho2 po3 goa2 sin kiu5 chhin-chiann5, mui5-lang5 thiann-soeh in3 chit8 siann, pe3-chhu3 bi2-lu2 u7 chhut-mia5."
        ],
        [
          "几家女子阮知影，相公只管細探听，青岩無處直透行，並無甲意生四正。",
          "Kui2 ke lu2-chu2 gun2 chai-iann2, siong3-kong chi2 koan2 se3 tham3-thiann, Chheng-gam5 bo5 chhu3 tit8 thau3 kiann5, peng7 bo5 kah-i3 sinn si3-chiann3."
        ],
        [
          "看有几十位女兒，並無一人生縹致，在此延有半月期，十月初三去遊寺。",
          "Khoann3 u7 kui2 chap8 ui7 lu2-ji5, peng7 bo5 chit8 lang5 sinn phiau-ti3, chai7 chhu2 ian5 u7 poann3 goeh8 ki5, chap8-goeh8 chhe-sann khi3 iu5 si7."
        ],
        [
          "寺內超度鬧熱時，男女紛紛行不離，青岩觀看眾女兒，不見一人生縹致。",
          "Si7-lai7 chhiau-tou7 nau7-jiat8 si5, lam5-lu2 hun-hun kiann5 put-li7, Chheng-gam5 koan-khan3 chiong3 lu2-ji5, put-kian3 chit8 lang5 sinn phiau-ti3."
        ],
        [
          "直待十月十一二，忽有年老一女兒，招仝一女生縹致，年約十八如西施。",
          "Tit8 thai7 chap8-goeh8 chap8-it-ji7, hut u7 ni5-lau7 chit8 lu2-ji5, chio kang7 chit8 lu2 sinn phiau-ti3, lian5 iok chap8-peh ju5 Se-si."
        ],
        [
          "青岩觀看心歡喜，以眼直視不甘離，此女定親可合宜，不知何家人女兒。",
          "Chheng-gam5 koan-khan3 sim hoann-hi2, i2 gan2 tit8-si7 m7 kam li7, chhu2 li2 teng7-chhin kho2 hap8-gi5, m7 chai ho5-ka lang5 lu2-ji5."
        ],
        [
          "忽二少年就出聲，叫稱公子青岩兄，青岩听叫心着急，二位因何知我名。",
          "hut nng7 siau3-lian5 chiu7 chhut-siann, kio3 chheng kong-chu2 Chheng-gam5 hiann, Chheng-gam5 thiann kio3 sim tioh8-kip, nng7 ui7 in-ho5 chai goa2 mia5."
        ],
        [
          "二人向前行禮儀，仁兄年久放忘記，公子此女那甲意，何不娶回作細姨。",
          "Nng7 lang5 hiong3-cheng5 heng5 le2-gi5, jin5-heng ni5-ku2 pang3 bong7-ki3, kong-chu2 chhu2 lu2 na7 kah-i3, ho5-put chhoa7-hoe5 cho3 se3-i5."
        ],
        [
          "青岩應說有此意，未知何家兮女兒，二人听說笑微微，伊父姓馬同鄉里。",
          "Chheng-gam5 in3-soeh u7 chhu2 i3, bi7 ti ho5-ke e5 lu2-ji5, nng7 lang5 thiann-soeh chhio3-bi-bi, i hu7 sinn3 Be2 kang5 hiunn-li2."
        ],
        [
          "素與小弟甚知己，伊父前年己去世，如今守孝在家期，未曾許允配親儀。",
          "sou3 i2 sio2-ti7 sim7 chai-ki2, i pe7 cheng5-ni5 i2 khi3-si3, ju5-kim chiu2-hau3 chai7 ka-ki5, bi7-cheng5 hi2-un2 phoe3 chhin-gi5."
        ],
        [
          "但是後母有主張，要受聘禮五百兩，听人要往去外鄉，作妻作妾听思量。",
          "tan7-si7 au7-bu2 u7 chu2-tiunn, iau3 siu7 pheng3-le2 gou7-pah niu2, thiann lang5 iau3 ong2 khi3 goa7-hiunn, cho3 chhe cho3 chhiap theng3 su-niu5."
        ],
        [
          "青岩听說何道理，招回寓所款待伊，問明二人乜名字，全頭說明我知机。",
          "Chheng-gam5 thiann-soeh ho5 to7-lu2, chio hoe5 gu7-sou2 khoan2-thai7 i, mng7-beng5 nng7 lang5 mih mia5-ji7, choan5-thau5 soeh-beng5 goa2 chai-ki."
        ],
        [
          "少年就說蔣公子，小弟姓脫名太虛，他名邦子元同居，二人遊玩山上去。",
          "Siau3-lian5 chiu7 soeh Chiunn2 kong-chu2, sio2-ti7 sinn3 Thoat mia5 Thai3-hi, tha mia5 Pang-chu2 goan5 tong5-ki, nng7 lang5 iu5-oan2 soann-siong7 khi3."
        ],
        [
          "青岩听說托求婚，二人听說就應允，相辭回去有議論，拐騙成事十二分。",
          "Chheng-gam5 thiann-soeh thok kiu5-hun, nng7 lang5 thiann-soeh chiu7 in3-un2, sio-si5 hoe5 khi3 u7 gi7-lun7, koai2-phian3 seng5-su7 chap8-ji7 hun."
        ],
        [
          "五百銀兩被伊騙，蔣生看破心了然，下本歌中再說連，事情巧奇恰親烟。",
          "Gou7 pah gun5-niu2 pi7 i phian3, Chiunn2-seng khoann3-phoa3 sim liau2-jian5, e7-pun2 koa-tiong chai3 soeh-lian5, su7-cheng5 kha2-ki5 khah chhin-ian."
        ],
        [
          "三位才子身成器，青岩一人娶四美，歌在下本說透机，千分奇巧真趣味。",
          "Sann ui7 chai5-chu2 sin seng5-khi3, Chheng-gam5 chit8 lang5 chhoa7 su3 bi2, koa chai7 e7-pun2 soeh thau3-ki, chhian-hun ki5-kha2 chin chhu3-bi7."
        ],
        [
          "卻說青岩蔣公子，來到蘇州選美女，遇太虛邦子二拐子，五百銀兩被騙去。",
          "Khiok soeh Chheng-gam5 Chiunn2 kong-chu2, lai5 kau3 Sou-chiu soan2 bi2-lu2, gu7 Thai3-hi Pang-chu2 nng7 koai2-chu2, gou7-pah gun5-niu2 pi7 phian3--khu3."
        ],
        [
          "拐子明日來報知，馬家女子允親儀，五百聘禮現交伊，隨時可娶會佳期。",
          "Koai2-chu2 beng5-jit8 lai5 po3-ti, Ma2-ke lu2-chu2 un2 chhin-gi5, gou7-pah pheng3-le2 hian7 kau i, sui5-si5 kho2 chhoa7 hoe7 ka-ki5."
        ],
        [
          "青岩銀兩作二包，代仝家人到伊兜，將銀放在几桌頭，有人接禮亂抄抄。",
          "Chheng-gam5 gun5-niu2 cho3 nng7 pau, tai7 kang7 ka-jin5 kau3 i tau, chiong gun5 pang3 chai7 ki2-toh thau5, u7 lang5 chih le2 loan7-chhau-chhau."
        ],
        [
          "神術拐子好計智，將銀換去無人疑，忽有一人來說起，馬家伊叔阻親儀。",
          "Sin5-sut8 koai2-chu2 ho2 ke3-ti3, chiong gun5 oann7--khi3 bo5 lang5 gi5, hut u7 chit8 lang5 lai5 soeh-khi2, Ma2--ka i chek chou2 chhin-gi5."
        ],
        [
          "不許做親他鄉里，太虛听說就通知，公子原禮取回期，待弟明日再相議。",
          "Put hi2 cho3-chhin tha hiunn-li2, Thai3-hi thiann-soeh chiu7 thong-ti, kong-chu2 goan5-le2 chhu2-hoe5 ki5, thai7 te7 beng5-jit8 chai3 siong-gi7."
        ],
        [
          "青岩相辭返回時，在店等候四日期，不見二人再通知，媒人不日行聘禮。",
          "Chheng-gam5 sio-si5 tng2-hoe5 si5, chai7 tiam3 tan2-hau7 si3 jit8-ki5, put-kian3 nng7 lang5 chai3 thong-ti, mui5-lang5 put-jit8 heng5 pheng3-le2."
        ],
        [
          "青岩查問只馬氏，一位女子生縹致，媒人听說就應伊，並無馬氏兮女兒。",
          "Chheng-gam5 cha-mng7 chit Ma2--si7, chit8 ui7 lu2-chu2 sinn phiau-ti3, mui5-lang5 thiann-soeh chiu7 in3 i, peng7 bo5 Ma2--si7 e5 lu2-ji5."
        ],
        [
          "相公被騙決無疑，青岩听說豈此理，銀兩無交伊分離，斷無神術拐代志。",
          "Siong3-kong pi7 phian3 koat bu5-gi5, Chheng-gam5 thiann-soeh khi2 chhu2 li2, gun5-niu2 bo5 kau i hun-li7, tng7 bo5 sin5-sut8 koai2 tai7-chi3."
        ],
        [
          "媒人全頭說因單，蘇州神騙許多盤，青岩將禮就開看，銀兩盡行被拐換。",
          "Mui5-lang5 choan5-thau5 soeh in-toann, Sou-chiu sin5-phian3 hi2-to poann5, Chheng-gam5 chiong le2 chiu7 khui khoann3, gun5-niu2 chin7 heng5 pi7 koai2-oann7."
        ],
        [
          "蔣生即時心頭怨，果然神騙無人疑，家人听說大怒氣，就要出街尋拿伊。",
          "Chiunn2-seng chek-si5 sim-thau5 oan3, kou2-jian5 sin5-phian3 bu5 jin5 gi5, ka-jin5 thiann-soeh toa7 nou7-khi3, chiu7 iau3 chhut koe chhoe7 liah8 i."
        ],
        [
          "拐子二人有名字，若能查出未可知，家人查尋有數時，便在飯店內說起。",
          "Koai2-chu2 nng7 lang5 u7 mia5-ji7, na7 e7 cha chhut bi7 kho2 ti, ka-jin5 cha-chhoe7 u7 sou3 si5, pian7 chai7 png7-tiam3 lai7 soeh-khi2."
        ],
        [
          "說明被騙只代志，店主听說笑微微，爾是外方人民氏，卜去何處去拿伊。",
          "Soeh-beng5 pi7 phian3 chit tai7-chi3, tiam3-chu2 thiann-soeh chhio3-bi-bi, li2 si7 goa7-hng jin5-bin5 si7, beh khi3 ho5-chhu3 khi3 liah8 i."
        ],
        [
          "店主一人就應聲，大叔要拿只二名，伊住位去我知影，那卜捉力隨我行。",
          "Tiam3-chu2 chit8 lang5 chiu7 in3-siann, toa7-chek iau3 liah8 chit nng7 mia5, i chu7-ui7 khi3 goa2 chai-iann2, na7 beh chhiok-liah8 sui5 goa2 kiann5."
        ],
        [
          "二人行到湯房口，招伊洗身入內頭，將衣銀項換透透，破衣放下做伊走。",
          "Nng7 lang5 kiann5 kau3 thng-pang5 khau2, chio i soe2-sin jip8 lai7-thau5, chiong i gun5-hang7 oann7 thau3-thau3, phoa3-i hong3-ha7 cho3 i chau2."
        ],
        [
          "家人洗完出客廳，看無衣裳大着急，就向管柜問一聲，我失衣服共物件。。",
          "Ka-jin5 soe2 oan5 chhut kheh-thiann, khoann3 bo5 i-chhiunn5 toa7 tioh8-kip, chiu7 hiong3 koan2-kui7 mng7 chit8 siann, goa2 sit i-hok8 kang7 mngh8-kiann7.."
        ],
        [
          "管拒听說不肯听，是爾自己稱老兄，阮身全然不知影，失落銀物兒兮命。",
          "Koan2-kui7 thiann-soeh m7 kheng2 thiann, si7 li2 chu7-ki2 chheng lau7-hiann, gun2 sin choan5-jian5 m7 chai-iann2, sit-loh8 gun5-mngh8 ji5 e5 mia7."
        ],
        [
          "家人無奈就起行，破衣破褲穿二領，虱母咬着終身痛，想起怨身共切命。",
          "Ka-jin5 bu5-nai7 chiu7 khi2-kiann5, phoa3-i phoa3-khou3 chheng7 nng7 nia2, sat-bu2 ka7 tioh8 chiong-sin thiann3, siunn7 khi2 oan3-sin kang7 chheh-mia7."
        ],
        [
          "回歸客店哀怨聲，將情說明相公听，青岩听說微微笑，拐騙神術無人疑。",
          "Hoe5-kui kheh-tiam3 ai-oan3 siann, chiong cheng5 soeh-beng5 siong3-kong thiann, Chheng-gam5 thiann-soeh bi-bi-chhio3, koai2-phian3 sin5-sut8 bu5 jin5 gi5."
        ],
        [
          "但存銀兩二百四，倘有女子看甲意，聘禮不足無計智，須着收拾返鄉里。",
          "tan7-chhun5 gun5-niu2 nng7-pah-si3, thang2 u7 lu2-chu2 khoann3 kah-i3, pheng3-le2 put-chiok bo5 ke3-ti3, su tioh8 siu-sip8 tng2 hiunn-li2."
        ],
        [
          "不日回到本鄉庄，就對家人說盡門，管家積米有打算，設法三百在家庄。",
          "Put-jit8 hoe5 kau3 pun2 hiong-chng, chiu7 tui3 ka-jin5 seh chin7-mng5, koan2-ke chek-bi2 u7 phah-sng3, siat-hoat sann pah chai7 ka-chng."
        ],
        [
          "青岩回家三日期，再到華府去通知，住在花園安身己，說明老爺兮代志。",
          "Chheng-gam5 hoe5-ka sann jit8-ki5, chai3 kau3 Hoa5 hu2 khi3 thong-ti, chu7 chai7 hoe-hng5 an sin-ki2, soeh-beng5 lau7-ia5 e5 tai7-chi3."
        ],
        [
          "小姐听說心頭怨，未知何日脫身離，那夜柔玉備寒衣，並做二首親手詩。",
          "Sio2-chia2 thiann-soeh sim-thau5 oan3, bi7 ti ho5-jit8 thoat-sin-li7, na7 ia7 Jiu5-giok8 pi7 koann5-i, peng7 choe3 nng7 siu2 chhin-chhiu2 si."
        ],
        [
          "就命韓香代料理，送交蔣郎親收起，叫伊上京保身己，盡心協力正合宜。",
          "Chiu7 beng7 Han5 Hiong tai7 liau7-li2, sang3-kau Chiunn2-long5 chhin siu khi2, kio3 i chiunn7 Kiann po2 sin-ki2, chin7-sim hiap8-lek8 chiann3 hap8-gi5."
        ],
        [
          "韓香花園送寒衣，青岩共伊成連理，二人私通會佳期，後定終身兮親儀。",
          "Han5 Hiong hoe-hng5 sang3 koann5-i, Chheng-gam5 kang7 i seng5 lian5-li2, nng7 lang5 su-thong hoe7 ka-ki5, au7 teng7 chiong-sin e7 chhin-gi5."
        ],
        [
          "小姐心中暗掛疑，就罵韓香恰不是，爾共蔣郎有私意，被人聞知卜在年。",
          "Sio2-chia2 sim-tiong am3 koa3-gi5, chiu7 ma7 Han5 Hiong khah put-si7, li2 kang7 Chiunn2-long5 u7 su-i3, pi7 lang5 bun5-ti beh chainn2-nih8."
        ],
        [
          "韓香照寔說透机，都是蔣郎不合理，妾身無奈即從伊，全望小姐代主意。",
          "Han5 Hiong chiau3-sit8 soeh thau3-ki, to si7 Chiunn2-long5 put hap8-li2, chhiap-sin bu5-nai7 chiah chiong5 i, choan5 bong7 sio2-chia2 tai7 chu2-i3."
        ],
        [
          "原待小姐作女婢，同事蔣郎無改移，不則妾身決要死，斷不改節歹名字。",
          "Goan5 thai7 sio2-chia2 cho3 lu2-pi7, tong5 su7 Chiunn2-long5 bo5 kai2-i5, m7 chek chhiap-sin koat iau3 si2, tng7 put kai2-chiat phainn2 mia5-ji7."
        ],
        [
          "小姐勸說勿傷悲，爾我在甘折分離，日後蔣郎娶親事，自然力為爾排比。",
          "Sio2-chia2 khoan3-soeh but8 siong-pi, li2 goa2 chainn2 kam thiah hun-li7, jit8-au7 Chiunn2-long5 chhoa7 chhin-su7, chu7-jian5 lek8 ui7 li2 pai5-pi2."
        ],
        [
          "且說青岩住花園，心中思量有打算，岳父為事我擔當，不可久延在家庄。",
          "Chhiann2 seh Chheng-gam5 chu7 hoe-hng5, sim-tiong su-liong5 u7 phah-sng3, gak8-hu7 ui7 su7 goa2 tam-tng, put-kho2 ku2 ian5 chai7 ka-chng."
        ],
        [
          "明日差人說相辭，三位小姐有主意，備銀百兩送盤川，青岩接銀款行李。",
          "Beng5-jit8 chhe lang5 soeh sio-si5, sann ui7 sio2-chia2 u7 chu2-i3, pi7 gun5 pah niu2 sang3 poann5-tinn5, Chheng-gam5 chih gun5 khoan2 heng5-li2."
        ],
        [
          "不日就到揚州市，選取美女勿延遲，報看數位不甲意，不覺正月元宵期。",
          "Put-jit8 chiu7 kau3 Iong5-chiu chhi7, soan2-chhu2 bi2-lu2 but8 ian5-ti5, po3 khoann3 sou3 ui7 m7 kah-i3, put-kak chiann-goeh8 goan5-siau ki5."
        ],
        [
          "青岩賞燈看景致，街坊熱鬧真無比，揚州美女滿盡是，忽然看見數女兒。",
          "Chheng-gam5 siunn2-teng khoann3 keng2-ti3, koe-hong jiat8-nau7 chin bu5-pi2, Iong5-chiu bi2-lu2 moa2 chin7 si7, hut-jian5 khoann3-kinn3 sou3 lu2-ji5."
        ],
        [
          "在那高樓看景致，一位玉貌如西施，女中魁首無人比，青岩直看不敢離。",
          "Chai7 na2 ko-lau5 khoann3 keng2-ti3, chit8 ui7 giok8-mau7 ju5 Se-si, lu2-tiong khoe-siu2 bu5 jin5 bi2, Chheng-gam5 tit8 khoann3 m7 kann2 li7."
        ],
        [
          "女子樓上看落來，少年書生好人才，文理縹致人人愛，若得只人求合台。",
          "Lu2-chu2 lau5-siong7 khoann3 loh8 lai5, siau3-lian5 su-seng ho2 jin5-chai5, bun5-li2 phiau-ti3 lang5-lang5 ai3, jiok8-tit chit lang5 kiu5 hah8-tai5."
        ],
        [
          "忽然差有一女婢，來到青岩暗通知，阮娘有事要相議，隨阮來去勿延遲。",
          "Hut-jian5 chha u7 chit8 lu2-pi7, lai5 kau3 Chheng-gam5 am3 thong-ti, gun2 niu5 iu2-su7 iau3 siong-gi7, sui5 gun2 lai5-khi3 but8 ian5-ti5."
        ],
        [
          "青岩听說喜又惊，就仝女僕做陣行，來到一所大府廳，古畫時鐘共吊鏡。",
          "Chheng-gam5 thiann-soeh hi2 iu7 kiann, chiu7 kang7 lu2-pok8 choe3-tin7 kiann5, lai5 kau3 chit8 sou2 toa7 hu2-thiann, kou2-oe7 si5-cheng kang7 tiau3-kiann3."
        ],
        [
          "再移玉步到秀房，古玩寶物不相同，看見房內真格空，不知主家是乜人。",
          "Chai3 i5 giok8-pou7 kau3 siu3-pang5, kou2-oan2 po2-but8 m7 sio-kang5, khoann3-kinn3 pang5-lai7 chin kek-khang, m7 chai chu2-ka si7 mih-lang5."
        ],
        [
          "忽听娘子有叫聲，勸說郎君不免惊，且寬尊懷心安定，此時更深無人行。",
          "hut thiann niu5-kiann2 u7 kio3-siann, khoan3-soeh long5-kun m7 bian2 kiann, chhiann2 khoan chun-hoai5 sim an-tiann7, chhu2-si5 kinn-chhim bo5 lang5 kiann5."
        ],
        [
          "青岩放膽行禮儀，請問娘子貴名字，叫我小生乜代志，全頭說明相指示。",
          "Chheng-gam5 hong3-tam2 heng5 le2-gi5, chhiann2-mng7 niu5-kiann2 kui3 mia5-ji7, kio3 goa2 sio2-seng mih tai7-chi3, choan5-thau5 soeh-beng5 sio chi2-si7."
        ],
        [
          "女人全頭說分明，奴家姓沈名蘭英，今夜上街看花燈，看見郎君生齊正。",
          "lu2-jin5 choan5-thau5 soeh hun-beng5, nou5-ka sinn3 Sim2 mia5 Lan5-eng, kim-ia7 chiunn7-ke khoann3 hoe-teng, khoann3-kinn3 long5-kun sinn choe5-cheng2."
        ],
        [
          "丈夫姓皮官別駕，年老革職轉回家，現今上京再苑轉，因貪才郎生好款。",
          "Tiong7-hu sinn3 Phi5 koann piat8-ka3, ni5-lau7 kek-chit choan2 hoe5-ka, hian7-kim chiunn7 Kiann chai3 oan2-choan2, in tham chai5-long5 sinn ho2-khoan2."
        ],
        [
          "請你回家有決斷，結成連理心頭願，全望才郎應承阮，共妾魚水來合歡。",
          "Chhiann2 li2 hoe5-ka u7 koat-toan3, kiat-seng5 lian5-li2 sim-thau5 goan7, choan5 bong7 chai5-long5 eng3-seng5 goan2, kang7 chhiap hi5-chui2 lai5 hap8-hoan."
        ],
        [
          "青岩歡喜笑微微，但恐府上人知机，蘭英勸說免驚疑，宜春妾身心愛婢。",
          "Chheng-gam5 hoann-hi2 chhio3-bi-bi, tan7-kiong2 hu2-siomh7 lang5 chai-ki, Lan5-eng khoan3-soeh bian2 kiann-gi5, Gi5-chhun chhiap-sin sim-ai3 pi7."
        ],
        [
          "大娘雙目己青冥，數年不管閑代志，倘蒙才郎不相棄，夜來早去免掛意。",
          "Toa7-niu5 siang-bak8 i2 chhinn-mi5, sou3 ni5 m7 koan2 eng5 tai7-chi3, thang2 bong5 chai5-long5 m7 siong-khi3, ia7 lai5 cha2 khi3 bian2 koa3-i3."
        ],
        [
          "青岩說蒙娘親愛，自當歡娛正合該，二人說了上床來，做出魚水風流代。",
          "Chheng-gam5 soeh bong5 niu5 chhin-ai3, chu7-tong hoan-gou7 chiann3 hap8-kai, nng7 lang5 soeh liau2 chiunn7-chhng5 lai5, cho3 chhut hi5-chui2 hong-liu5 tai7."
        ],
        [
          "二人對看真縹致，冤家障生即文理，何不三年早相見，奴家免嫁老歹死。",
          "Nng7 lang5 tui3-khoann3 chin phiau-ti3, oan-ke chiang3 sinn chiah bun5-li2, ho5 put sann ni5 cha2 sann-kinn3, nou5-ka bian2 ke3 lau7 phainn2-si2."
        ],
        [
          "清早二人漸相辭，今夜再來勿延遲，青岩回寓心歡喜，不甘合伊折分離。",
          "Chheng-cha2 nng7 lang5 chiam7 sio-si5, kim-ia7 chai3 lai5 but8 ian5-ti5, Chheng-gam5 hoe5 gu7 sim hoann-hi2, m7 kam kah i thiah hun-li7."
        ],
        [
          "心中想說敢不通，夜間又去是一雙，二人恩愛真喜弄，做出風流許一項。",
          "Sim-tiong siunn7 seh kann2 m7 thang, ia7-kan iu7 khi3 si7 chit8 siang, nng7 lang5 un-ai3 chin hi2-lang7, cho3 chhut hong-liu5 hit chit8 hang7."
        ],
        [
          "蘭英送物為表記，美玉鳳釵有一枝，玉硯兩塊甲題詩，奉贈蔣郎親收起。",
          "Lan5-eng sang3 mngh8 ui5 piau2-ki3, bi2-giok8 hong7-the u7 chit8 ki, giok8-gan7 nng7 te3 kah te5-si, hong7-cheng7 Chiunn2-long5 chhin siu khi2."
        ],
        [
          "明早依就再相辭，回到客店安身己，媒人數位報親儀，青岩去看不合意。",
          "Beng5-cha2 i-chiu7 chai3 sio-si5, hoe5 kau3 kheh-tiam3 an sin-ki2, mui5-lang5 sou3 ui7 po3 chhin-gi5, Chheng-gam5 khi3 khoann3 m7 kah-i3."
        ],
        [
          "正要回店在街市，楊州知府袁姓伊，看見青岩生文理，差人查問貴名字。",
          "Chiann3 iau3 hoe5 tiam3 chai7 ke-chhi7, Iong5-chiu ti-hu2 Oan5 sinn3 i, khoann3-kinn3 Chheng-gam5 sinn bun5-li2, chhe lang5 cha-mng7 kui3 mia5-ji7."
        ],
        [
          "思想擇婿兮心机，太守回府有主意，差人用帖去請伊，即刻到府勿延遲。",
          "Su-siunn7 tek8-sai3 e5 sim-ki, thai3-siu2 hoe5 hu2 u7 chu2-i3, chhe lang5 eng7 thiap khi3 chhiann2 i, chek-khek kau3 hu2 but8 ian5-ti5."
        ],
        [
          "青岩到府就行禮，太守請問伊世係，青岩全頭說詳細，小生無心想科第。",
          "Chheng-gam5 kau3 hu2 chiu7 heng5-le2, thai3-siu2 chhiann2-mng7 i se3-he7, Chheng-gam5 choan5-thau5 soeh siong5-se3, sio2-seng bo5 sim siunn7 kho-te7."
        ],
        [
          "袁公听說笑微微，原來因馬公子兒，就備酒席來請伊，二人飲酒甲吟詩。",
          "Oan5 kong thiann-soeh chhio3-bi-bi, goan5-lai5 in Ma2 kong kiann2-ji5, chiu7 pi7 chiu2-sek8 lai5 chhiann2 i, nng7 lang5 im2-chiu2 kah gim5-si."
        ],
        [
          "青岩博學好才智，吟詩做對精通奇，太守看見呵咾伊，果然才子甲伶俐。",
          "Chheng-gam5 phok-hak8 ho2 chai5-ti3, gim5-si cho3-tui3 cheng thong-ki5, thai3-siu2 khoann3-kinn3 o-lo2 i, kou2-jian5 chai5-chu2 kah leng2-li7."
        ],
        [
          "就問公子貴年庚，家中可有配妻兒，青岩听說就應伊，小生虛度二十期。",
          "Chiu7 mng7 kong-chu2 kui3 ni5-kinn, ka-tiong kho2 u7 phoe3 chhe-ji5, Chheng-gam5 thiann-soeh chiu7 in3 i, sio2-seng hi-tou7 ji7-chap8 ki5."
        ],
        [
          "己定華公長女兒，未曾完婚會佳期，因為岳父有代志，合頭將情說投机。",
          "i2 teng7 Hoa5 kong tiong2-lu2-ji5, bi7-cheng5 oan5-hun hoe7 ka-ki5, in-ui7 gak8-hu7 u7 tai7-chi3, kah thau5 chiong cheng5 soeh tau5-ki."
        ],
        [
          "太守生有一女兒，叫做秋蟾親名字，年登十六生縹致，詩賦經史盡通奇。",
          "Thai3-siu2 sinn u7 chit8 lu2-ji5, kio3-cho3 Chhiu-sian5 chhin mia5-ji7, lian5 teng chap8-lak8 sinn phiau-ti3, si-hu3 keng-su2 chin7 thong-ki5."
        ],
        [
          "卜把蔣生配親儀，青岩再三直推辭，太守就用一計智，將伊灌酒醉微微。",
          "Beh ka7 Chiunn2-seng phoe3 chhin-gi5, Chheng-gam5 chai3-sann tit8 the-si5, thai3-siu2 chiu7 eng7 chit8 ke3-ti3, chiong i koan3-chiu2 chui3-bi5-bi5."
        ],
        [
          "益命僕婦共女婢，衣服禮物辦齊備，強將蔣生扶進去，青岩酒醉不知机。",
          "iah beng7 pok8-pu7 kang7 lu2-pi7, i-hok8 le2-but8 pan7 choe5-pi7, kiong5 chiong Chiunn2-seng hu5--jip8-khi3, Chheng-gam5 chiu2-chui3 m7 chai-ki."
        ],
        [
          "侍女代換吉禮衣，扶進秀房安身己，小姐床上來服侍，青岩酒退心驚疑。",
          "si7-lu2 tai7 oann7 kiat-le2-i, hu5 chin3 siu3-pang5 an sin-ki2, sio2-chia2 chhng5-siong7 lai5 hok8-si7, Chheng-gam5 chiu2 thoe3 sim kiann-gi5."
        ],
        [
          "我身為何來到只，必是中伊心計智，看見一女生縹致，如同柔玉小姐伊。",
          "Goa2 sin ui7-ho5 lai5 kau3 chi2, pit si7 tiong3 i sim ke3-ti3, khoann3-kinn3 chit8 li2 sinn phiau-ti3, ju5-tong5 Jiu5-giok8 sio2-chia2 i."
        ],
        [
          "即時心中亂抄抄，穿衣明白想卜走，誰知外面門被扣，一男一女在內頭。",
          "Chek-si5 sim-tiong loan7-chhau-chhau, chheng7-i beng5-pek8 siunn7 beh chau2, sui5 chai goa7-bin7 mng5 pi7 khau3, chit8 lam5 chit8 lu2 chai7 lai7-thau5."
        ],
        [
          "青岩無法心頭酸，一夜坐待到天光，看見女才真成物，不散共伊共一床。",
          "Chheng-gam5 bo5 hoat sim-thau5 sng, chit8 ia7 che7 thai7 kau3 thinn-kng, khoann3-kinn3 lu2-chai5 chin chiann5-mngh8, put-san3 kang7 i iong7 chit8 chhng5."
        ],
        [
          "小姐看君好人才，暗自歡喜在心內，不便合伊說東西，二人對看愛相愛。",
          "Sio2-chia2 khoann3 kun ho2 jin5-chai5, am3-chu7 hoann-hi2 chai7 sim-lai7, m7 pian7 kah i soeh tang-sai, nng7 lang5 tui3-khoann3 ai3 siong-ai3."
        ],
        [
          "清早太守有主裁，穿衣步入女房內，看見女婿笑咳咳，何知二人來合台。",
          "Chheng-cha2 thai3-siu2 u7 chu2-chhai5, chheng7-i pou7 jip8 lu2 pang5-lai7, khoann3-kinn3 lu2-sai3 chhio3-hai-hai, ho5 chai nng7 lang5 lai5 hah8-tai5."
        ],
        [
          "青岩向伊行禮儀，就說太守恰不是，令愛千金是女兒，何怕無人配佳期。",
          "Chheng-gam5 hiong3 i heng5 le2-gi5, chiu7 soeh thai3-siu2 khah put-si7, leng7-ai3 chhian-kim si7 lu2-ji5, ho5 pha3 bo5 lang5 phoe3 ka-ki5."
        ],
        [
          "小生己定有親儀，豈可用強障行宜，陷人敗名為不義，寔在不合無道理。",
          "Sio2-seng i2 teng7 u7 chhin-gi5, khi2-kho2 eng7 kiong5 chiang3 heng5-gi5, ham7 lang5 pai7-mia5 ui5 put-gi7, sit8-chai7 put-hah8 bo5 to7-li2."
        ],
        [
          "太守听說就應伊，賢婿何必苦推辭，小女生來不為恥，詩詞經史盡通奇。",
          "Thai3-siu2 thiann-soeh chiu7 in3 i, hian5-sai3 ho5-pit khou2 the-si5, sio2-lu2 sinn lai5 put ui5 thi2, si-su5 keng-su2 chin7 thong-ki5."
        ],
        [
          "因貪爾身好才智，故將小女配親儀，如果堅辭再推辭，定告你罪大不義。",
          "In tham li2 sin ho2 chai5-ti3, kou3 chiong sio2-lu2 phoe3 chhin-gi5, ju5-ko2 kian-si5 chai3 the-si5, teng7 ko3 li2 choe7 tai7-put-gi7."
        ],
        [
          "況我堂堂一知府，女子生做亦無輸，堪配書生為夫婦，非是難對羞賢愚。",
          "hong3 goa2 tong5-tong5 chit8 ti-hu2, lu2-chu2 sinn-cho3 iah8 bo5 su, kham phoe3 su-seng ui7 hu-hu7, hui si7 lan5 tui3 hiu hian5-gu5."
        ],
        [
          "才情共爾差無遠，全望賢婿細打听，若是抵迷不擔當，捉爾上堂打腳川。",
          "chai5-cheng5 kang7 li2 chha bo5 hng7, choan5 bong7 hian5-sai3 se3 tann2-thiann, na7 si7 ti2-be5 m7 tam-tng, chhiok li2 chiunn7-tng5 phah kha-chhng."
        ],
        [
          "青岩听說心安定，雖然只事我不驚，但因岳父有事件，恐延日久受罪名。",
          "Chheng-gam5 thiann-soeh sim an-tiann7, sui-jian5 chit su7 goa2 m7 kiann, tan7-in gak8-hu7 u7 su7-kiann7, kiong2 ian5 jit8-kiu2 siu7 choe7-mia5."
        ],
        [
          "一看小姐生縹致，共因柔玉亦可比，不知久伊只親儀，就向岳母說投机。",
          "Chit8 khoann3 sio2-chia2 sinn phiau-ti3, kang7 in Jiu5-giok8 iah8 kho2 pi2, m7 chai ku2 i chit chhin-gi5, chiu7 hiong3 gak8-bio2 soeh tau5-ki."
        ],
        [
          "既蒙好意不相棄，須候華府成親時，然後令愛會佳期，太守應說亦可以。",
          "Ki3 bong5 ho2-i3 put siong-khi3, su hau7 Hoa5 hu2 seng5-chhin si5, jian5-au7 leng7-ai3 hoe7 ka-ki5, thai3-siu2 in3-soeh iah8 kho2-i2."
        ],
        [
          "今須留物為表記，青岩听說有主意，取出金釵有一枝，聊送岳父請收起。",
          "Kim su lau5 mngh8 ui5 piau2-ki3, Chheng-gam5 thiann-soeh u7 chu2-i3, chhu2 chhut kim-the u7 chit8 ki, liau5 sang3 gak8-hu7 chhiann2 siu khi2."
        ],
        [
          "太守接釵交女兒，就回羅帕親手詩，青岩看詩精通奇，原來才女無差移。",
          "Thai3-siu2 chih the kau lu2-ji5, chiu7 hoe5 lo5-pha3 chhin-chhiu2 si, Chheng-gam5 khoann3 si cheng thong-ki5, goan5-lai5 chai5-lu2 bo5 chha-i5."
        ],
        [
          "青岩明早就拜辭，要往建康選美女，太守備禮一百二，奉送女婿做程儀。",
          "Chheng-gam5 beng5-cha2 chiu7 pai3-si5, iau3 ong2 Kian3-khong soan2 bi2-li2, thai3-siu2 pi7 le2 chit8-pah-ji7, hong7-sang3 lu2-sai3 choe3 theng5-gi5."
        ],
        [
          "不日船到建康城，再叫媒人去探听，連連看有几十名，全無美女做親情。",
          "Put-jit8 chun5 kau3 Kian3-khong siann5, chai3 kio3 mui5-lang5 khi3 tham3-thiann, lian5-lian5 khoann3 u7 kui2 chap8 mia5, choan5 bo5 bi2-lu2 choe3 chhin-chiann5."
        ],
        [
          "那夜落雪五寸厚，青岩住在客店後，隔璧有座大高樓，一位女子雪中掃。",
          "Hit ia7 loh8-seh gou7 chhun3 kau7, Chheng-gam5 chu7 chai7 kheh-tiam3 au7, keh-piah u7 cho7 toa7 ko-lau5, chit8 ui7 lu2-chu2 soat-tiong sau3."
        ],
        [
          "年几約有十八九，生成玉貌好緣投，青岩看見亂抄抄，移步行到樓門口。",
          "Ni5-ki2 iok u7 chap8 peh-kau2, sinn-seng5 giok8-mau7 ho2 ian5-tau5, Chheng-gam5 khoann3-kinn3 loan7-chhau-chhau, i5-pou7 kiann5 kau3 lau5-mng5 khau2."
        ],
        [
          "女子掃雪塊吟詩，聲音響亮詩通奇，好似富貴人女兒，因何掃雪當奴婢。",
          "Lu2-chu2 sau3-seh teh gim5-si, siann-im hiang2-liong7 si thong-ki5, ho2-su7 hu3-kui3 lang5 lu2-ji5, in-ho5 sau3-seh tng lou5-pi7."
        ],
        [
          "青岩吟詩去問伊，女人回言來答詩，二人對答相投契，行禮向前問名字。",
          "Chheng-gam5 gim5-si khi3 mng7 i, lu2-jin5 hoe5-gian5 lai5 tap-si, nng7 lang5 tui3-tap sio tau5-khi3, heng5-le2 hiong3-cheng5 mng7 mia5-ji7."
        ],
        [
          "奴家柳碧烟名字，父親為官早去世，三歲母舅代晟池，十歲之時舅亦死。",
          "nou5-ka Liu2 Phek-ian mia5-ji7, hu7-chhin ui5-koan cha2 khi3-si3, sann hoe3 bu2-ku7 tai7 chhiann5-ti5, chap8 hoe3 chi si5 ku7 iah8 si2."
        ],
        [
          "表兄貪財無天理，將奴賣身來到只，姓胡將官為細姨，奈胡大娘毒心机。",
          "Piau2-hiann tham-chai5 bo5 thinn-li2, chiong nou5 mai7-sin lai5 kau3 chi2, sinn3 Ou5 chiong3-koann ui5 se3-i5, nai7 Ou5 toa7-niu5 tok8 sim-ki."
        ],
        [
          "不許丈夫成佳期，又令奴家為侍婢，且要再賣奴身己，至今未有人合意。",
          "Put hi2 tiong7-hu seng5 ka-ki5, iu7 leng7 nou5-ka ui5 si7-pi7, chhiann2 iau3 chai3 boe7 nou5 sin-ki2, chi3-kim bi7 iu2 lang5 kah-i3."
        ],
        [
          "青岩听說心歡喜，就共娘子說投机，要買爾身上京去，奉送楊林越公伊。",
          "Chheng-gam5 thiann-soeh sim hoann-hi2, chiu7 kang7 niu5-kiann2 soeh tau5-ki, iau3 boe2 li2 sin chiunn7 Kiann khi3, hong7-sang3 Iunn5 Lim5 Oat8-kong i."
        ],
        [
          "碧烟看君生縹致，意向配君為侍婢，既為岳父兮代志，奴家自當听尊意。",
          "Phek-ian khoann3 kun sinn phiau-ti3, i3 hiong3 phoe3 kun ui7 si7-pi7, ki3 ui7 gak8-hu7 e5 tai7-chi3, nou5-ka chu7-tong thiann chun-i3."
        ],
        [
          "倘若楊林那早死，望君收留為奴婢，早朝范蠡進西施，日後全節再歸伊。",
          "thang2 jiok8 Iunn5 Lim5 na7 cha2-si2, bang7 kun siu-liu5 ui5 lou5-pi7, cha2-tiau5 Hoan7 Li5 chin3 Se-si, jit8-au7 choan5-chiat chai3 kui i."
        ],
        [
          "青岩听說好才智，才貌可與柔玉比，二人做陣無人疑，自當領命皆應是。",
          "Chheng-gam5 thiann-soeh ho2 chai5-ti3, chai5-mau7 kho2 i2 Jiu5-giok8 pi2, nng7 lang5 choe3-tin7 bu5 jin5 gi5, chu7-tong leng2-beng7 kai5 eng3 si7."
        ],
        [
          "明日命媒求親儀，媒人說明真合宜，只女老身因忘記，人才生成甚縹致。",
          "Beng5-jit8 beng7 mui5 kiu5 chhin-gi5, mui5-lang5 soeh-beng5 chin hap8-gi5, chit lu2 lau7-sin in bong7-ki3, jin5-chai5 sinn-seng5 sim7 phiau-ti3."
        ],
        [
          "但是胡家伊大娘，要收聘禮六百兩，由人娶去在外鄉，素知相公乜主張。",
          "tan7-si7 Ou5--ka i toa7-niu5, iau3 siu pheng3-le2 lak8 pah niu2, iu5 lang5 chhoa7 khi3 chai7 goa7-hiunn, sou3 chai siong3-kong mih chu2-tiunn."
        ],
        [
          "青岩听說有主裁，既然縹致好人才，六百兩銀亦應該，隨時備足胡家來。",
          "Chheng-gam5 thiann-soeh u7 chu2-chhai5, ki3-jian5 phiau-ti3 ho2 jin5-chai5, lak8 pah niu2-gun5 iah8 eng-kai, sui5-si5 pi7 chiok Ou5--ka lai5."
        ],
        [
          "胡將外省去出征，大娘本身其來清，六百足數銀點明，隨將碧烟交蔣生。",
          "Ou5-chiong3 goa7-seng2 khi3 chhut-cheng, toa7-niu5 pun2-sin ki5 lai5 chheng, lak8 pah chiok-sou3 gun5 tiam2-beng5, sui5 chiong Phek-ian kau Chiunn2 seng."
        ],
        [
          "青岩領回款行李，搭船上京勿延遲，船上二人來吟詩，對答如流甚投机。",
          "Chheng-gam5 nia2 hoe5 khoan2 heng5-lu2, tah-chun5 chiunn7 Kiann but8 ian5-ti5, chun5-siong7 nng7 lang5 lai5 gim5-si, tui3-tap ju5-liu5 sim7 tau5-ki."
        ],
        [
          "不日船到揚州城，無心延遲快上京，路上行程如風聲，數日到京心安定。",
          "Put-jit8 chun5 kau3 Iong5-chiu siann5, bu5 sim ian5-ti5 khoai3 chiunn7 Kiann, lou7-siong7 heng5-theng5 ju5 hong-siann, sou3 jit8 kau3 kiann sim an-tiann7."
        ],
        [
          "二人就去見夫人，將情全頭說言因，看見一位好美人，十分歡喜說難盡。",
          "Nng7 lang5 chiu7 khi3 kinn3 hu-jin5, chiong cheng5 choan5-thau5 seh gian5-in, khoann3-kinn3 chit8 ui7 ho2 bi2-jin5, chap8-hun hoann-hi2 seh lan5 chin7."
        ],
        [
          "碧烟近前行禮儀，夫人看見生縹致，如同三女共岳二，深感賢姪用心机。",
          "Phek-ian kin7 cheng5 heng5 le2-gi5, hu-jin5 khoann3-kinn3 sinn phiau-ti3, ju5-tong5 sann lu2 kang7 gak8 ji7, chhim kam2 hian5-tit8 eng7 sim-ki."
        ],
        [
          "相招去見太史伊，華爺假認做女兒，父女行禮無人疑，翁婿相儀有主意。",
          "Sio-chio khi3 kinn3 thai3-su2 i, Hoa5-ia5 ke2 jin7 choe3 lu2-ji5, pe7-lu2 heng5-le2 bu5 jin5 gi5, ong-sai3 sio-gi7 u7 chu2-i3."
        ],
        [
          "明日就見半仙伊，半仙接入笑微微，說明前後兮代志，果然神驗無差池。",
          "Beng5-jit8 chiu7 kinn3 poan3-sian i, poan3-sian chih jip8 chhio3-bi-bi, soeh-beng5 cheng5-au7 e5 tai7-chi3, kou2-jian5 sin5-giam7 bo5 chha-ti5."
        ],
        [
          "就說美女己選來，拜托先生代安排，半仙應說是我們，可免相公無掛礙。",
          "Chiu7 seh bi2-lu2 i2 soan2-- lai5, pai3-thok sian-sinn tai7 an-pai5, poan3-sian in3-soeh si7 lan2 lai7, kho2 bian2 siong3-kong bo5 koa3-gai7."
        ],
        [
          "現今楊林病未好，老拙到府說下落，明日自當來報告，可歡剌史免煩惱。",
          "Hian7-kim Iunn5 Lim5 pinn7 be7 ho2, lo2-choat kau3 hu2 soeh he7-loh8, beng5-jit8 chu7-tong lai5 po3-ko3, kho2 hoan chhi3-su2 bian2 hoan5-lo2."
        ],
        [
          "三位听說拜謝伊，回對岳父說投机，半仙定約代料理，歡共岳父免掛意。",
          "Sann ui7 thiann-soeh pai3-sia7 i, hoe5 tui3 gak8-hu7 soeh tau5-ki, poan3-sian tiann7-iok tai7 liau7-li2, hoan kang7 gak8-hu7 bian2 koa3-i3."
        ],
        [
          "明日半仙到楊府，稟說剌史送女兒，未知國公也無意，叫他何日送到只。",
          "Beng5-jit8 poan3-sian kau3 Iunn5 hu2, pin2-seh chhi3-su2 sang3 lu2-ji5, bi7 ti kok-kong ia7 bo5 i3, kio3 tha ho5-jit8 sang3 kau3 chi2."
        ],
        [
          "楊林听說就應伊，我今染病尚能起，令他送到來服侍，病好成親亦未遲。",
          "Iunn5 Lim5 thiann-soeh chiu7 in3 i, goa2 tann jiam2-pinn7 siong7 leng5 khi2, leng7 tha sang3 kau3 lai5 hok8-si7, pinn7 ho2 seng5-chhin iah8 bi7 ti5."
        ],
        [
          "半仙回歸就通知，夫人共婿有相議，備辦禮物送女兒，青岩代送去交伊。",
          "Poan3-sian hoe5-kui chiu7 thong-ti, hu-jin5 kang7 sai3 u7 siong-gi7, pi7-pan7 le2-but8 sang3 lu2-ji5, Chheng-gam5 tai7 sang3 khi3 kau i."
        ],
        [
          "母女分別假傷悲，碧烟上轎流淚啼，難共青岩折分離，但為事迫不得己。",
          "Bu2-lu2 hun-piat8 ke2 siong-pi, Phek-ian chiunn7-kio7 lau5-lui7 thi5, lan5 kang7 Chheng-gam5 thiah hun-li7, tan7 ui7 su7 pek put-tek-i2."
        ],
        [
          "忽然轎到楊府口，青岩取帖見門頭，門官接帖就知机，華家送女來到只。",
          "Hut-jian5 kio7 kau3 Iunn5 hu2 khau2, Chheng-gam5 chhu2 thiap kinn3 mng5-thau5, mng5-koann chih thiap chiu7 chai-ki, hoa5 ke sang3 lu2 lai5 kau3 chi2."
        ],
        [
          "碧烟入府行了禮，楊林看見真縹致，心中歡喜笑微微，病症大半好了離。",
          "Phek-ian jip8 hu2 heng5 liau2 le2, Iunn5 Lim5 khoann3-kinn3 chin phiau-ti3, sim-tiong hoann-hi2 chhio3-bi-bi, pinn7-cheng3 toa7-poann3 ho2-liau2 li7."
        ],
        [
          "今備黃金有百二，補送乎伊送聘儀，並共來人說投机，自當赦罪無代志。",
          "Kim pi7 ng5-kim u7 pah-ji7, pou2-sang3 hou7 i sang3 pheng3-gi5, peng7 kang7 lai5-jin5 soeh tau5-ki, chu7-tong sia3-choe7 bo5 tai7-chi3."
        ],
        [
          "就問美人何名字，剌史第几位女兒，美人應說長女兒，叫做柔玉奴就是。",
          "Chiu7 mng7 bi2-jin5 ho5 mia5-ji7, chhi3-su2 te7 kui2 ui7 lu2-ji5, bi2-jin5 in3-soeh tiong2-lu2-ji5, kio3-cho3 Jiu5-giok8 nou5 chiu7 si7."
        ],
        [
          "楊林听說心歡喜，柔玉爾今免掛意，小心奉侍我身己，可歸秀房去料理。",
          "Iunn5 Lim5 thiann-soeh sim hoann-hi2, Jiu5-giok8 li2 tann bian2 koa3-i3, sio2-sim hong7-thai7 goa2 sin-ki2, kho2 kui siu3-pang5 khi3 liau7-li2."
        ],
        [
          "青岩回歸有主意，拜見夫人說因伊，楊府送金有百二，補送聘禮就收起。",
          "Chheng-gam5 hoe5-kui u7 chu2-i3, pai3-kian3 hu-jin5 soeh-in i, Iunn5 hu2 sang3 kim u7 pah-ji7, pou2-sang3 pheng3-le2 chiu7 siu khi2."
        ],
        [
          "剌史無罪脫身離，翁婿相見心歡喜，備辦黃金做謝儀，拜謝半仙大恩義。",
          "chhi3-su2 bo5 choe7 thoat-sin-li7, ong-sai3 sann-kinn3 sim hoann-hi2, pi7-pan7 ng5-kim choe3 sia7-gi5, pai3-sia7 poan3-sian toa7 un-gi7."
        ],
        [
          "半仙禮物不敢池，五人行禮己完畢，就說朝廷出告示，現今無人理政治。",
          "Poan3-sian le2-but8 m7 kann2 tih8, gou7 lang5 heng5-le2 i2 oan5-pit, chiu7 soeh tiau5-teng5 chhut ko3-si7, hian7-kim bo5 lang5 li2 cheng3-ti7."
        ],
        [
          "不論前朝官家兒，如有才學知文字，均須上京來赴試，倘有不攷被察知。",
          "Put-lun7 cheng5-tiau5 koann-ke ji5, ju5 u7 chai5-hak8 chai bun5-ji7, kun su chiunn7 Kiann lai5 hu3-chhi3, thang2 u7 m7 kho2 pi7 chhat-ti."
        ],
        [
          "全家誅斬回陰司，觀看三位好容儀，功名顯達大成器，老夫相法無差移。",
          "Choan5-ke tu-cham7 hoe5 im-si, koan-khan3 sann ui7 ho2 iong5-gi5, kong-beng5 hian2-tat8 toa7 seng5-khi3, lo2-hu siunn7-hoat bo5 chha-i5."
        ],
        [
          "三人听說亂紛紛，祖父受陳兮大恩，以此無心想功名，誰知世事來迫成。",
          "Sann lang5 thiann-soeh loan7-hun-hun, chou2-he7 siu7 Tan5 e7 tai7-un, i2 chhu2 bu5 sim siunn7 kong-beng5, sui5 chai se3-su7 lai5 pek-seng5."
        ],
        [
          "半仙說着順天理，貴人勸着去赴試，功名註定無差移，逆天行事減年紀。",
          "Poan3-sian seh tioh8 sun7 thinn-li2, kui3-jing5 khng3 tioh8 khi3 hu3 chhi3, kong-beng5 chu3-tiann7 bo5 chha-i5, giok8-thinn heng5-su7 kiam2 ni5-ki2."
        ],
        [
          "三人听說笑微微，先生金言相指示，自當領教順天理，即時拜別就相辭。",
          "Sann lang5 thiann-soeh chhio3-bi-bi, sian-sinn kim-gian5 sio chi2-si7, chu7-tong leng2-kau3 sun7 thinn-li2, chek-si5 pai3-piat8 chiu7 sio-si5."
        ],
        [
          "不覺己到二月期，文帝均主出玉旨，派有主考二名字，開科取士勿延遲。",
          "Put-kak i2 kau3 ji7 goeh8 ki5, Bun5-te3 kun-chu2 chhut giok8-chi2, phai3 u7 chu2-kho2 nng7 mia5-ji7, khui-kho chhu2-su7 but8 ian5-ti5."
        ],
        [
          "天下仕子直直到，入場做文亂抄抄，青岩三人齊入場，算是才子好文章。",
          "Thian-ha7 su7-chu2 tit8-tit8 kau3, jip8 tiunn5 chok-bun5 loan7-chhau-chhau, Chheng-gam5 sann lang5 choe5 jip8 tiunn5, sng3 si7 chai5-chu2 ho2 bun5-chiunn."
        ],
        [
          "主考看卷有主張，看見三人好文章，天下取伊一好才，選中三人做一排。",
          "Chu2-kho2 khoann3 kng3 u7 chu2-tiunn, khoann3-kinn3 sann lang5 ho2 bun5-chiunn, thian-ha7 chhu2 i chit8 ho2-chai5, soan2-tiong3 sann lang5 choe3 chit8 pai5."
        ],
        [
          "相似華府取女婿，次取大小照頭來，蔣青岩取狀元才，澄江榜眼二名排。",
          "Sio-su7 Hoa5 hu2 chhu2 lu2-sai3, chhu3-chhu2 toa7-se3 chiau3-thau5 lai5, Chiunn2 Chheng-gam5 chhu2 chiong7-goan5 chai5, Teng5-kang pong2-gan2 ji7 mia5 pai5."
        ],
        [
          "耀仙三名取探花，三人名字做一齊，華爺三女真賢配，三名鼎甲為夫妻。",
          "Iau7-sian sann mia5 chhu2 tham3-hoe, sann lang5 mia5-ji7 choe3 it-choe5, Hoa5-ia5 sann-lu2 chin gau5 phoe3, sann mia5 tiann2-kah ui5 hu-chhe."
        ],
        [
          "狀元榜眼探花郎，勿听捷報人來廣，即時歡喜半天崇，果然文章盡精通。",
          "Chiong7-goan5 pong2-gan2 tham3-hoe-long5, but8 thiann chiat8-po3 lang5 lai5 kong2, chek-si5 hoann-hi2 poann3 thinn chong5, kou2-jian5 bun5-chiunn chin7 cheng-thang."
        ],
        [
          "三人即時大歡喜，相招入朝見聖旨，文帝看見少年時，親賜三日遊街市。",
          "Sann lang5 chek-si5 toa7 hoann-hi2, sio-chio-jip8 tiau5 kinn3 seng3-chi2, bun5 te3 khoann3-kinn3 siau3-lian5 si5, chhin su3 sann jit8 iu5 ke-chhi7."
        ],
        [
          "三人領旨遊完備，文武百官來賀喜，十分熱鬧真無比，亦拜半仙大恩義。",
          "Sann lang5 nia2-chi2 iu5 oan5-pi7, bun5-bu2 pah-koann lai5 ho7-hi2, chap8-hun jiat8-nau7 chin bu5-pi2, iah8 pai3 poan3-sian toa7 un-gi7."
        ],
        [
          "各備銀兩去送伊，稱為神相無差移，半仙不收伊禮儀，再看狀元又有喜。",
          "Kok pi7 gun5-niu2 khi3 sang3 i, chheng ui7 sin5-siong3 bo5 chha-i5, poan3-sian m7 siu i le2-gi5, chai3 khoann3 chiong7-goan5 iu7 u7 hi2."
        ],
        [
          "定在近天十日期，有一喜事決無疑，那因狀元身成器，楊林聞知無計智。",
          "Teng7 chai7 kin7-thian chap8 jit8-ki5, u7 chit8 hi2-su7 koat bu5-gi5, na7 in chiong7-goan5 sin seng5-khi3, Iunn5 Lim5 bun5-ti bo5 ke3-ti3."
        ],
        [
          "想說平是朝內官，佔伊妻室不好看，害人夫妻折分散，自己掛念在心肝。",
          "Siunn7 seh pinn5 si7 tiau5-lai7 koann, chiam3 i chhe-sek m7 ho2-khoann3, hai7 lang5 hu-chhe thiah hun-soann3, chu7-ki2 koa3-liam7 chai7 sim-koann."
        ],
        [
          "我卜美女亦是有，用人送伊回華府，原共狀元結夫婦，免致結冤來相誅。",
          "Goa2 beh bi2-lu2 iah8 si7 u7, eng7 lang5 sang3 i hoe5 Hoa5 hu2, goan5 kang7 chiong7-goan5 kiat hu-hu7, bian2 ti3 kiat-oan lai5 sio-tu."
        ],
        [
          "碧烟送回心歡喜，二次出嫁全節義，華爺夫人就拜伊，我家大恩爾就是。",
          "Phek-ian sang3-hoe5 sim hoann-hi2, ji7-chhu3 chhut-ke3 choan5 chiat-gi7, Hoa5-ia5 hu-jin5 chiu7 pai3 i, ngou2-ka tai7-un li2 chiu7 si7."
        ],
        [
          "狀元相見笑微微，小生功名得成器，又得才女回歸期，以免前約兮親儀。",
          "Chiong7-goan5 sann-kinn3 chhio3-bi-bi, sio2-seng kong-beng5 tit seng5-khi3, iu7 tit chai5-lu2 hoe5-kui ki5, i2-bian2 chian5-iok e5 chhin-gi5."
        ],
        [
          "皆李半仙相扶持，恰是活神仙無二，再去拜謝大恩義，然後上表榮歸期。",
          "Kai Li2 poan3-sian sio hu5-chhi5, khah si7 oah8-sin5-sian bu5 ji7, chai3 khi3 pai3-sia7 toa7 un-gi7, jian5-au7 siong7 piau2 eng5-kui ki5."
        ],
        [
          "半仙接入笑微微，前言果驗無差移，今有一事再相議，令岳隱居好地理。",
          "Poan3-sian chih jip8 chhio3-bi-bi, chian5-gian5 ko2 giam7 bo5 chha-i5, tann u7 chit8 su7 chai3 siong-gi7, leng7-gak8 un2-ku ho2 te7-li2."
        ],
        [
          "老夫年登六十四，相卜隱居恰合宜，欲假華府只地理，狀元代為我通知。",
          "Lo2-hu lian5 teng lak8-chap8-si3, sio-beh un2-ku khah hap8-gi5, iok8 ke2 Hoa5 hu2 chit te7-li2, chiong7-goan5 tai7 ui7 goa2 thong-ti."
        ],
        [
          "狀元听說就稱妙，此時算當我兮賬，狀元拜謝事說了，回做表章去上朝。",
          "Chiong7-goan5 thiann-soeh chiu7 chheng biau7, chhu2-si5 sng3 tong goa2 e5 siau3, chiong7-goan5 pai3-sia7 su7 soeh liau2, hoe5 choe3 piau2-chiunn khi3 chiunn7-tiau5."
        ],
        [
          "三人上表奏聖旨，先假回家半年期，君王見奏批准伊，欽賜榮歸勿延遲。",
          "Sann lang5 siong7 piau2 chau3 seng3-chi2, seng ke2 hoe5-ka poann3 ni5 ki5, kun-ong5 kinn3 chau3 phoe-chun2 i, khim-su3 eng5-kui but8 ian5-ti5."
        ],
        [
          "滿朝官員來餞行，公私餞行無時停，狀元奉旨歸家期，各處官員來迎接。",
          "Boan2-tiau5 koann-goan5 lai5 chian7-heng5, kong-su chian7-heng5 bo5 si5 theng5, chiong7-goan5 hong7-chi2 kui ka-ki5, kok chhu3 koann-goan5 lai5 ngia5-chih."
        ],
        [
          "馬前大牌三及第，狀元榜眼計三兮，一路鬧熱真好勢，不日來到伊府第。",
          "Be2 cheng5 toa7-pai5 sam-kip8-te7, chiong7-goan5 pong2-gan2 ke3 sann e7, chit8-lou7 nau7-jiat8 chin ho2-si3, put-jit8 lai5 kau3 i hu2-te7."
        ],
        [
          "華爺漸住三日期，然後代仝假女兒，就共三婿說相辭，搭船回返到鄉里。",
          "Hoa5-ia5 chiam7 chu7 sann jit8-ki5, jian5-au7 tai7 kang7 ke2 lu2-ji5, chiu7 ka7 sann sai3 seh sio-si5, tah-chun5 hoe5-tng2 kau3 hiunn-li2."
        ],
        [
          "三位女兒來等接，父女相見心歡喜，看見仝來一女兒，疑是父親兮細姨。",
          "Sann ui7 lu2-ji5 lai5 tan2 chiap, hu7-lu2 sann-kinn3 sim hoann-hi2, khoann3-kinn3 kang7 lai5 chit8 lu2-ji5, gi5 si7 hu7-chhin e5 se3-i5."
        ],
        [
          "不知如何行禮儀，夫人看女就知机，將情全頭說起理，只人大恩兮女兒。",
          "M7 chai ju5-ho5 heng5 le2-gi5, hu-jin5 khoann3 lu2 chiu7 chai-ki, chiong cheng5 choan5-thau5 soeh khi2-li2, chit lang5 tai7-un e5 lu2-ji5."
        ],
        [
          "救咱全家無代志，三位小姐就拜伊，碧烟還禮己完畢，姐姐相稱笑微微。",
          "Kiu3 lan2 choan5 ke bo5 tai7-chi3, sann ui7 sio2-chia2 chiu7 pai3 i, Phek-ian hoan5-le2 i2 oan5-pit, chia2-chia2 siong-chheng chhio3-bi-bi."
        ],
        [
          "就仝柔玉安身己，明日在房仝做詩，柔玉看伊才通奇，二人甚然心投机。",
          "Chiu7 kang7 Jiu5-giok8 an sin-ki2, beng5-jit8 chai7 pang5 kang7 choe3-si, Jiu5-giok8 khoann3 i chai5 thong-ki5, nng7 lang5 sim7-jian5 sim tau5-ki."
        ],
        [
          "問起姐姐貴年己，二人仝年分八字，柔玉三月先出世，碧烟八月是十四。",
          "Mng7 khi2 chia2-chia2 kui3 ni5-ki2, nng7 lang5 kang7 ni5 hun peh-ji7, Jiu5-giok8 sann--goeh8 seng chhut-si3, Phek-ian peh-goeh8 si7 chap8-si3."
        ],
        [
          "府中大小眾女婿，看見碧烟生縹致，仝咱三位小姐伊，恰是仝父仝母生。",
          "Hu2-tiong toa7-se3 chiong3 lu2-sai3, khoann3-kinn3 Phek-ian sinn phiau-ti3, kang7 lan2 sann ui7 sio2-chia2 i, khah si7 kang7 pe7 kang7 bu2 sinn."
        ],
        [
          "自此終日盡和氣，行坐同房不放離，或是吟詩做針指，閨中管鮑真無二。",
          "Chu7 chhu2 chiong-jit8 chin7 ho5-khi3, kiann5 che7 kang5 pang5 m7 pang3-li7, hek8 si7 gim5-si choe3 chiam-chi2, kui-tiong Koan2 Pau chin bu5-ji7."
        ],
        [
          "剌史夫人有主意，備辦嫁粧各東西，箱廚衣服共金器，珠玉首飾各齊備。",
          "chhi3-su2 hu-jin5 u7 chu2-i3, pi7-pan7 ke3-chng kok tang-si, siunntu5 i-hok8 kang7 kim-khi3, chu-giok8 siu2-sek kok choe5-pi7."
        ],
        [
          "真珠寶物件件有，一位女兒備一副，柔玉碧烟嫁同夫，粧奩亦辦做二副。",
          "Chin-chu po2-but8 kiann7-kiann7 u7, chit8 ui7 lu2-ji5 pi7 chit8 hu3, Jiu5-giok8 Phek-ian ke3 kang5 hu, chng-liam5 iah8 pan7 choe3 nng7 hu3."
        ],
        [
          "一女各隨一女婢，配甲妥當候吉期，韓香長女相甲意，就將此女配乎伊。",
          "Chit8 li2 kok sui5 chit8 lu2-pi7, phoe3 kah tho3-tong3 hau7 kiat-ki5, Han5 Hiong tiong2-lu2 sio kah-i3, chiu7 chiong chhu2 lu2 phoe3 hou7 i."
        ],
        [
          "但恐伴嫁不合宜，須問韓香乜主意，韓香听說心歡喜，正合自己本心机。",
          "tan7-kiong2 phoann7-ke3 put hap8-gi5, su mng7 Han5 Hiong mih chu2-i3, Han5 Hiong thiann-soeh sim hoann-hi2, chiann3 hah8 chu7-ki2 pun2 sim-ki."
        ],
        [
          "妾身既蒙代晟池，願侍小姐為女婢，今蒙夫人爾主意，自當領命不敢移。",
          "Chhiap-sin ki3 bong5 tai7 chhiann5-ti5, goan7 si7 sio2-chia2 ui5 lu2-pi7, kim bong5 hu-jin5 li2 chu2-i3, chu7-tong leng2-beng7 m7 kann2 i5."
        ],
        [
          "剌史事情辦完備，不日女婿一齊至，各備六禮送聘儀，家人取帖來相知。",
          "chhi3-su2 su7-cheng5 pan7 oan5-pi7, put-jit8 lu2-sai3 it-choe5 chi3, kok pi7 liok8-le2 sang3 pheng3-gi5, ka-jin5 chhu2 thiap lai5 siong-ti."
        ],
        [
          "老爺令人接女婿，三人接進花園內，安置書房細款待，十分熱鬧真使派。",
          "Lau7-ia5 leng7 lang5 chih lu2-sai3, sann lang5 chih chin3 hoe-hng5 lai7, an-ti3 su-pang5 se3 khoan2-thai7, chap8-hun jiat8-nau7 chin sai2-phai3."
        ],
        [
          "此幫比前大不同，均各正齊真格空，三人身上穿大紅，腳下穿靴頭戴帽。",
          "Chhu2 pang pi2 chian5 tai7-put-tong5, kun-kok cheng2-choe5 chin kek-khang, sann lang5 sin-siong7 chheng7 toa7-ang5, kha-e7 chheng7 hiah thau5 ti3 bo7."
        ],
        [
          "大排執事几十人，禮物豐盛百箱籠，山中富翁田清江，來為三位作媒人。",
          "Toa7 pai5 chip-su7 kui2 chap8 lang5, le2-but8 hong-seng7 pah siunn lang2, soann-tiong hu3-ong Tian5 Chheng-kang, lai5 ui7 sann ui7 cho3 mui5-lang5."
        ],
        [
          "只人剌史兮知己，來為媒人送禮儀，剌史就去看日子，八月十五好日子。",
          "Chit lang5 chhi3-su2 e5 ti-ki2, lai5 ui7 mui5-lang5 sang3 le2-gi5, chhi3-su2 chiu7 khi3 khoann3 jit8-chi2, peh-goeh8 chap8-gou7 ho2 jit8-chi2."
        ],
        [
          "十六十七連日去，卜將女兒配才子，花園打掃真次序，洞房三間相連去。",
          "Chap8-lak8 chap8-chhit lian5 jit8 khu3, beh chiong lu2-ji5 phoe3 chai5-chu2, hoe-hng5 phah sau3 chin chhu3-su7, tong7-pong5 sann keng sio-lian5 khu3."
        ],
        [
          "柔玉碧烟做一戶，二張眠床大八步，直候八月是十五，挂燈結彩氈舖路。",
          "Jiu5-giok8 Phek-ian choe3 chit8 hou7, nng7 tiunn bin5-chhng5 toa7 peh pou7, tit8 hau7 peh-goeh8 si7 chap8-gou7, koa3-teng kiat-chhai2 cham phou-lou7."
        ],
        [
          "柔玉就向碧烟講，爾是阮家大恩人，願尊賢妹作正房，碧烟推辭說不通。",
          "Jiu5-giok8 chiu7 hiong3 Phek-ian kong2, li2 si7 goan2 ka toa7 un lang5, goan7 chun hian5-be7 cho3 chiann3-pang5, Phek-ian the-si5 soeh m7 thang."
        ],
        [
          "姐姐大先結成雙，奴家願卜作偏房，二人相尊不用講，今日完婚做一房。",
          "chia2-chia2 tai7-seng kiat seng5-siang, nou5-ka goan7 beh cho3 phian-pang5, nng7 lang5 sio-chun put-iong7 kang2, kim-jit8 oan5-hun choe3 chit8 pang5."
        ],
        [
          "二人在房就梳籹，身上秀襖頭梳光，面抹宮粉真十全，京都胭脂點中央。",
          "Nng7 lang5 chai7 pang5 chiu7 se-chng, sin-siong7 siu3-o3 thau5 se-kng, bin7 boah kiong-hun2 chin chap8-chng5, Kiann-tou ian-chi tiam2 tiong-ng."
        ],
        [
          "籹成伶利甲縹致，相似仙女下瑤池，狀元吉服辦齊備，十分文理無人比。",
          "chng seng5 leng2-li7 kah phiau-ti3, sio-su7 sian-lu2 ha7 iau5-ti5, chiong7-goan5 kiat-hok8 pan7 choe5-pi7, chap8-hun bun5-li2 bu5 jin5 bi2."
        ],
        [
          "三人正齊真成物，狀元本身在中央，兩邊夫人同拜堂，拜完仝入洞房門。",
          "Sann lang5 chiann3-choe5 chin chiann5-mngh8, chiong7-goan5 pun2-sin chai7 tiong-ng, liong2-pian hu-jin5 kang5 pai3-tng5, pai3 oan5 kang7 jip8 tong7-pong5 mng5."
        ],
        [
          "狀元心中有打算，先與柔玉仝一床，說出前日在花園，放蝶之事說盡門。",
          "Chiong7-goan5 sim-tiong u7 phah-sng3, seng i2 Jiu5-giok8 kang7 chit8 chhng5, soeh chhut cheng5-jit8 chai7 hoe-hng5, pang3 tiap8 chi su7 soeh chin7-mng5."
        ],
        [
          "前在花園求做詩，無疑今日結親儀，雙人論說笑微微，相似夗央做一池。",
          "Cheng5 chai7 hoe-hng5 kiu5 choe3-si, bu5-gi5 kim-jit8 kiat chhin-gi5, siang-lang5 lun7-soeh chhio3-bi-bi, sio-su7 oan-iunn choe3 chit8 ti5."
        ],
        [
          "二人雲雨己完備，狀元心中有主意，碧烟前日有恩義，合該遍床去報伊。",
          "Nng7 lang5 hun5-u2 i2 oan5-pi7, chiong7-goan5 sim-tiong u7 chu2-i3, Phek-ian cheng5-jit8 u7 un-gi7, hap8-kai phian3 chhng5 khi3 po3 i."
        ],
        [
          "狀元穿衣來到只，碧烟己睡不知機，蔣郎上床就叫伊，說出前日兮代志。",
          "Chiong7-goan5 chheng7-i lai5 kau3 chi2, Phek-ian i2 sui7 m7 chai-ki, Chiunn2-long5 chiunn7-chhng5 chiu7 kio3 i, soeh chhut cheng5-jit8 e5 tai7-chi3."
        ],
        [
          "論前掃雪有答詩，私中定下約親儀，天從人願神扶持，今日配合真無疑。",
          "Lun7 cheng5 sau3-seh u7 tap-si, su-tiong teng7-ha7 iok chhin-gi5, thian chiong5 jin5-goan7 sin5 hu5-chhi5, kim-jit8 phoe3-hap8 chin bu5-gi5."
        ],
        [
          "二人相說笑微微，做出風流無代志，相是夗央做一池，狀元心中大歡喜。",
          "Nng7 lang5 siong-soeh chhio3-bi-bi, choe3 chhut hong-liu5 bo5 tai7-chi3, sio-su7 oan-iunn choe3 chit8 ti5, chiong7-goan5 sim-tiong toa7 hoann-hi2."
        ],
        [
          "碧烟二次嫁夫君，無疑全節笑紛紛，狀元心中有打算，抱過碧烟做一床。",
          "Phek-ian ji7-chhu3 ke3 hu-kun, bu5-gi5 choan5-chiat chhio3-hun-hun, chiong7-goan5 sim-tiong u7 phah-sng3, pho7 koe3 Phek-ian choe3 chit8 chhng5."
        ],
        [
          "三人仝床頭相撞，狀元一人在中央，二位夫人前共後，三人同枕共一頭。",
          "Sann lang5 kang7-chhng5 thau5 sio-tng7, chiong7-goan5 chit8 lang5 chai7 tiong-ng, nng7 ui7 hu-jin5 cheng5 kang7 au7, sann lang5 tong5-chim2 kang7 chit8-thau5."
        ],
        [
          "狀元一夜雙探花，二女美貌真整齊，為人富貴有障做，風流做鬼無怨切。",
          "Chiong7-goan5 chit8 ia7 siang tham3-hoe, nng7 li2 bi2-mau7 chin cheng2-choe5, ui5-jin5 hu3-kui3 u7 chiang3 choe3, hong-liu5 choe3 kui2 bo5 oan3-chheh."
        ],
        [
          "明日清早大天光，夫妻相招落眠床，小姐梳籹開房門，女婢捧入面盆湯。。",
          "Beng5-jit8 Chheng-cha2 toa7 thinn-kng, hu-chhe sio-chio loh8 bin5-chhng5, sio2-chia2 se-chng khui pang5-mng5, lu2-pi7 phang5 jip8 bin7-phun5 thng.."
        ],
        [
          "狀元就叫韓香姐，為何即早來到只，柔玉小姐笑微微，相公重會舊知已。",
          "Chiong7-goan5 chiu7 kio3 Han5 Hiong chi2, ui7-ho5 chiah cha2 lai5 kau3 chi2, Jiu5-giok8 sio2-chia2 chhio3-bi-bi, siong3-kong tiong5-hoe7 ku7 ti-ki2."
        ],
        [
          "只人相公故相知，今望另眼看待伊，掌元听說心歡喜，小姐福量大無比。",
          "Chit lang5 siong3-kong kou3 siong-ti, kim bang7 leng7-gan2 khoann3-thai7 i, chiong7-goan5 thiann-soeh sim hoann-hi2, sio2-chia2 hok-liong7 toa7 bu5-pi2."
        ],
        [
          "三人梳洗已完備，就向父母行禮儀，夫人受禮笑微微，大小相見免說起。",
          "Sann lang5 soe-soe2 i2 oan5-pi7, chiu7 hiong3 pe7-bu2 heng5 le2-gi5, hu-jin5 siu7 le2 chhio3-bi-bi, toa7-se3 sann-kinn3 bian2 soeh-khi2."
        ],
        [
          "今日十六好日子，榜眼張澄江吉期，掌珠小姐配親事，二人打辦真伶俐。",
          "Kim-jit8 chap8-lak8 ho2 jit8-chi2, pong2-gan2 Tiunn Teng5-kang kiat-ki5, Chiang2-chu sio2-chia2 phoe3 chhin-su7, nng7 lang5 tann2-pan7 chin leng2-li7."
        ],
        [
          "掌珠狀成十分水，身上鳳尾真珠墜，生成玉貌甲有貴，天下第一無二位。。",
          "Chiang2-chu chng seng5 chap8-hun sui2, sin-siong7 hong7-be2 chin-chu tui7, sinn-seng5 giok8-mau7 kah iu2-kui3, thian-ha7 te7-it bo5 nng7 ui7.."
        ],
        [
          "二人即時來拜堂，夫妻二人入房門，結做夗央仝一床，恩愛相親恰是糖。",
          "Nng7 lang5 chek-si5 lai5 pai3-tng5, hu-chhe nng7 lang5 jip8 pang5-mng5, kiat choe3 oan-iunn kang7 chit8 chhng5, un-ai3 siong-chhin khah si7 thng5."
        ],
        [
          "明日十七天光時，夫妻梳洗己完備，就共雙親行禮儀，一家大小照行宜。",
          "Beng5-jit8 chap8-chhit thinn-kng si5, hu-chhe soe-soe2 i2 oan5-pi7, chiu7 ka7 siang-chhin heng5 le2-gi5, chit8-ke toa7-se3 chiau3 heng5-gi5."
        ],
        [
          "今日流當三女兒，步蓮小姐兮吉期，探花打算真伶俐，步蓮粧妝甚縹致。",
          "Kim-jit8 liu5 tong sann lu2-ji5, Pou7-lian5 sio2-chia2 e5 kiat-ki5, tham3-hoe phah-sng3 chin leng2-li7, Pou7-lian5 chng-chong sim7 phiau-ti3."
        ],
        [
          "二人十七少年時，金童玉女真無二，拜過天地共神祗，後拜雙親正吉宜。",
          "Nng7 lang5 chap8-chhit siau3-lian5 si5, kim-tong5 giok8-lu2 chin bu5-ji7, pai3 koe3 thinn-te7 kang7 sin5-ki5, au7 pai3 siang-chhin chiann3 kiat-gi5."
        ],
        [
          "拜完親誼入洞房，夫婦恩愛結成雙，枕上風流不必講，無比人人亦知空。",
          "Pai3 oan5 chhin-gi5 jip8 tong7-pang5, hu-hu7 un-ai3 kiat seng5-siang, chim3-siong7 hong-liu5 put-pit kang2, bu5-pi2 lang5-lang5 iah8 chai-khang."
        ],
        [
          "三人完婚未几時，張顧有母在家里，就共岳父細相議，滿月相辭回家期。",
          "Sann lang5 oan5-hun bi7-ki2 si5, Tiunn Kou3 u7 bu2 chai7 ka-li2, chiu7 kang7 gak8-hu7 se3 siong-gi7, moa2-goeh8 sio-si5 hoe5 ka-ki5."
        ],
        [
          "狀元父母己去世，岳父無男可侍奉，留存在家不放離，狀元奉侍有孝義。",
          "Chiong7-goan5 pe7-bu2 ki2 khi3-si3, gak8-hu7 bo5 lam5 kho2 thai7-hong7, liu5-chun5 chai7-ka m7 pang3-li7, chiong7-goan5 hong7-thai7 u7 hau3-gi7."
        ],
        [
          "柔玉共父說投机，揚州太守千金兒，亦當速去成親儀，以免太守心挂疑。",
          "Jiu5-giok8 ka7 hu7 soeh tau5-ki, Iong5-chiu thai3-siu2 chhian-kim ji5, iah8 tong sok khi3 seng5 chhin-gi5, i2-bian2 thai3-siu2 sim koa3-gi5."
        ],
        [
          "狀元听說拜謝伊，夫人福量真無比，下官不便來提起，誰知夫人亦明理。",
          "Chiong7-goan5 thiann-soeh pai3-sia7 i, hu-jin5 hok-liong7 chin bu5-pi2, ha7-koann put-pian7 lai5 theh8 khi2, sui5 chai hu-jin5 iah8 beng5-li2."
        ],
        [
          "柔玉小姐再說起，相公前在揚州時，若不允伊只親儀，雖然太守無歹意。",
          "Jiu5-giok8 sio2-chia2 chai3 soeh-khi2, siong3-kong cheng5 chai7 Iong5-chiu si5, na7 m7 un2 i chit chhin-gi5, sui-jian5 thai3-siu2 bo5 phainn2 i3."
        ],
        [
          "又延在府遲日子，誤了我爺大代志，豈有今日身成器，允親算來好才智。",
          "Iu7 ian5 chai7 hu2 ti5 jit8-chi2, gou7 liau2 goa2 ia5 toa7 tai7-chi3, khi2 iu2 kim-jit8 sin seng5-khi3, un2-chhin sng3--lai5 ho2 chai5-ti3."
        ],
        [
          "狀元听說有主意，就備行禮共禮儀，船搭揚州勿延遲，不日船到楊州時。",
          "Chiong7-goan5 thiann-soeh u7 chu2-i3, chiu7 pi7 heng5-le2 kang7 le2-gi5, chun5 tah Iong5-chiu but8 ian5-ti5, put-jit8 chun5 kau3 Iong5-chiu si5."
        ],
        [
          "太守迎接心歡喜，擇定十月是初四，狀元女兒會佳期，二人成親甚和氣。",
          "Thai3-siu2 ngia5-chih sim hoann-hi2, tek8-teng7 chap8-goeh8 si7 chhe-si3, chiong7-goan5 lu2-ji5 hoe7 ka-ki5, nng7 lang5 seng5-chhin sim7 ho5-khi3."
        ],
        [
          "狀元成親十日期，太守升官接聖旨，翁婿相說笑微微，一月連報有三喜。",
          "Chiong7-goan5 seng5-chhin chap8 jit8-ki5, thai3-siu2 seng-koann chih seng3-chi2, ong-sai3 siong-soeh chhio3-bi-bi, chit8 goeh8 lian5 po3 u7 sann hi2."
        ],
        [
          "一報女婿身成器，第二女兒配親誼，三是升官接聖旨，就要上任做按司。",
          "it po3 lu2-sai3 sin seng5-khi3, te7-ji7 lu2-ji5 phoe3 chhin-gi5, sann si7 seng-koann chih seng3-chi2, chiu7 iau3 chiunn7-jim7 choe3 an3-si."
        ],
        [
          "女兒同婿返鄉里，不日夫妻就拜辭，二人回歸數日期，仝因柔玉真和氣。",
          "Lu2-ji5 tong5 sai3 tng2 hiunn-li2, put-jit8 hu-chhe chiu7 pai3-si5, nng7 lang5 hoe5-kui sou3 jit8-ki5, kang7 in Jiu5-giok8 chin ho5-khi3."
        ],
        [
          "一家和順說難盡，卻說半仙只言伊，辭別楊林就起身，來到山中仝做陣。",
          "Chit8-ke ho5-sun7 soeh lan5 chin7, khiok seh poan3-sian chit gian5 i, si5-piat8 Iunn5 Lim5 chiu7 khi2-sin, lai5 kau3 soann-tiong kang7 choe3-tin7."
        ],
        [
          "華爺接到心歡喜，一家大小來拜伊，半仙遠禮己完備，論說期中兮代志。",
          "Hoa5-ia5 chih kau3 sim hoann-hi2, chit8-ke toa7-se3 lai5 pai3 i, poan3-sian heng5-le2 i2 oan5-pi7, lun7-soeh ki5-tiong e5 tai7-chi3."
        ],
        [
          "因聞山中甚次序，老夫來此仝隱居，華爺听說心歡喜，真好先生來做伴。",
          "In bun5 soann-tiong sim7 chhu3-su7, lo2-hu lai5 chhu2 kang7 un2-ku, Hoa5-ia5 thiann-soeh sim hoann-hi2, chin ho2 sian-sinn lai5 choe3-phoann7."
        ],
        [
          "狀元無心想做官，亦是隱居在此山，四位夫人來陪伴，一家快樂千萬般。",
          "Chiong7-goan5 bo5 sim siunn7 choe3-koann, iah8 si7 un2-ku chai7 chhu2 soann, si3 ui7 hu-jin5 lai5 poe5-phoann7, chit8-ke khoai3-lok8 chhian-ban7 poann."
        ],
        [
          "日後生有男女兒，張顧三家配親儀，代代聯婚不改移，及至完朝滅宋時。",
          "Jit8-au7 sinn u7 lam5-lu2 ji5, Tiunn Kou3 sann ke phoe3 chhin-gi5, tai7-tai7 lian5-hun put kai2-i5, kip8-chi3 Goan5-tiau5 biat8 Song3 si5."
        ],
        [
          "不知移居在那里，此歌編步真齊備，歌中句句無差移，不是虛詞兮代志。",
          "M7 chai i5-ki chai7 nah-li2, chhu2 koa pian-pou7 chin choe5-pi7, koa-tiong ku3-ku3 bo5 chha-i5, m7 si7 hi-su5 e5 tai7-chi3."
        ],
        [
          "蘭英相思病身死，胡將回家心暗疑，約略收埋伊身尸，算來敗節無便宜。",
          "Lan5-eng siunn-si pinn7 sin-si2, Ou5-chiong3 hoe5-ka sim am3-gi5, iok-liok8 siu-bai5 i sin-si, sng3--lai5 pai7-chiat bo5 pan7-gi5."
        ],
        [
          "拐騙二人盡餓死，死在路傍無收尸，須着正經做生理，天地報應無差移。",
          "Koai2-phian3 nng7 lang5 chin7 go7-si2, si2 chai7 lou7-pong7 bo5 siu-si, su tioh8 cheng3-keng choe3 seng-li2, thinn-te7 po3-eng3 bo5 chha-i5."
        ],
        [
          "善人出有好兒孫，作惡絕嗣感人倫，此歌編做勸世文，勸人几事着守分。",
          "Sian7-jin5 chhut u7 ho2 ji5-sun, choh-ok choat8-su5 kam2 jin5-lun5, chhu2 koa pian choe3 khoan3-se3-bun5, khng3 lang5 ki2-su7 tioh8 siu2-hun7."
        ]
      ],
      "篇名": "才女佳配"
    }
  ]
}
