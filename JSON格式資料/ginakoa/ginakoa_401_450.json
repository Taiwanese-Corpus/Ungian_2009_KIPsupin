{
  "作者": "無",
  "出版年": "0",
  "出版者": "無",
  "文類": "囡仔歌",
  "書名": "臺灣閩南語囡仔歌輯錄",
  "書寫系統": "漢字",
  "資料": [
    {
      "段": [
        [
          "搖啊搖，豬骹兩爿[婁+刀]，[婁+刀]貼貼貼，金針焄鹿肉，鹿肉骨，米籮仔餅，檳榔一大[木+盛]，入恁門，卜得恁疼哦，阮呣是半頭青，亦呣是倲戇囝。",
          "Io5 ah io5, ti-kha nng7-peng5 jio5, jio5 kau3 tah-tah-tah, kim-chiam kun5 lok8-bah, lok8-bah-kut, bi2-loa5-a2-piann2, pin-nng5 chit8 toa7 siann7, jip8 lin2 mng5, beh tit lin2 thiann3 ouh, goan2 m7 si7 poann3-thau5-chhenn, ia7 m7 si7 tong3-gong7 kiann2."
        ]
      ],
      "篇名": "401. 搖啊搖（十九）"
    },
    {
      "段": [
        [
          "搖啊搖，搖啊搖，搖囝也在叫。搖汝大漢，我有所望。搖囝[敖^力]大漢，搖囝[敖^力]大漢。",
          "Io5 ah io5, io5 ah io5, io5 kiann2 ia7 teh kio3. Io5 li2 toa7-han3, goa2 u7 sou2 bang7. Io5 kiann2 gau5 toa7-han3, io5 kiann2 gau5 toa7-han3."
        ]
      ],
      "篇名": "402. 搖囝[敖^力]大漢"
    },
    {
      "段": [
        [
          "新娘媠媠，囝婿枵鬼，媒人婆仔不死鬼。",
          "Sin-niu5 sui2-sui2, kiann2-sai3 iau-kui2, hm5-lang5-po5--a2 put-su3-kui2."
        ]
      ],
      "篇名": "403. 新娘媠媠（一）"
    },
    {
      "段": [
        [
          "新娘媠媠，囝婿枵鬼，媒人婆不死鬼。新娘媠璫璫，褲底破一空，頭前火旁米麷，後壁趡磅塗空。",
          "Sin-niu5 sui2-sui2, kiann2-sai3 iau-kui2, hm5-lang5-po5 put-su3-kui2. Sin-niu5 sui2-tang-tang, khou3-te2 phoa3 chit8 khang, thau5-cheng5 hoe2 pong7-bi2-phang, au7-piah nng3 pong7 thou5-khang."
        ]
      ],
      "篇名": "404. 新娘媠媠（二）"
    },
    {
      "段": [
        [
          "新娘媠璫璫，褲底破一空，頭前開店窗，後壁賣米麷。",
          "Sin-niu5 sui2-tang-tang, khou3-te2 phoa3 chit8 khang, thau5-cheng5 khui tiam3-thang, au7-piah be7 bi2-phang."
        ]
      ],
      "篇名": "405. 新娘媠璫璫（一）"
    },
    {
      "段": [
        [
          "新娘媠璫璫，褲底破一空，頭前開店窗，厝尾賣米麷。",
          "Sin-niu5 sui2-tang-tang, khou3-te2 phoa3 chit8 khang, thau5-cheng5 khui tiam3-thang, chhu3-boe2 be7 bi2-phang."
        ]
      ],
      "篇名": "406. 新娘媠璫璫（二）"
    },
    {
      "段": [
        [
          "新娘媠璫璫，褲底破一空；頭前開店窗，後壁賣米麷；米麷無人買，跋落屎礐仔底。",
          "Sin-niu5 sui2-tang-tang, khou3-te2 phoa3 chit8 khang; thau5-cheng5 khui tiam3-thang, au7-piah be7 bi2-phang; bi2-phang bo5 lang5 be2, poah8 loh8 sai2-hak8-a2 te2."
        ]
      ],
      "篇名": "407. 新娘媠璫璫（三）"
    },
    {
      "段": [
        [
          "新娘媠璫璫，褲底破一空；揭摃槌仔摃翁。",
          "Sin-niu5 sui2-tang-tang, khou3-te2 phoa3 chit8 khang; gia5 kong3-thui5-a2 kong3 in ang."
        ]
      ],
      "篇名": "408. 新娘媠璫璫（四）"
    },
    {
      "段": [
        [
          "新娘新娘呣通哭，新被新蓆無起虼蚤，新枕頭，無油垢，翁生某旦好老。",
          "Sin-niu5 sin-niu5 m7-thang khau3, sin phoe7 sin chhioh8 bo5 khi2 ka-chau2, sin chim2-thau5, bo5 iu5-kau2, ang seng bou2 toann3 ho2 kau3 lau7."
        ]
      ],
      "篇名": "409. 新娘新娘呣通哭（一）"
    },
    {
      "段": [
        [
          "新娘新娘呣通哭，[毛^火]汝去中館食中晝，中晝猶未煮，哭卜食鳥鼠，鳥鼠猶未刣，哭卜食王梨，王梨猶未買，哭卜食阿婆仔尻川髀。",
          "Sin-niu5 sin-niu5 m7-thang khau3, chhoa7 li2 khi3 tiong-koan2 chiah8 tiong-tau3, tiong-tau3 iau2-boe7 chu2, khau3 beh chiah8 niau2-chhi2, niau2-chhi2 iau2-boe7 thai5, khau3 beh chiah8 ong5-lai5, ong5-lai5 iau2-boe7 be2, khau3 beh chiah8 a-po5--a2 kha-chhng-phoe2."
        ]
      ],
      "篇名": "410. 新娘新娘呣通哭（二）"
    },
    {
      "段": [
        [
          "碗公螺，三尾蝦，請恁姨仔姑仔來食茶，茶芳芳，瓜子紅，央大妗，做媒人，做佗落？做大房，大房人刣豬，細房人刣羊，答答滴嘟扑鼓娶新娘，新娘無插花，匏換瓜，瓜好食，冇粟換笳[竹^歷]，笳[竹^歷]好曝粟，四嬸換四叔，換無愛，蒜仔換韭菜，韭菜好炒肉，閹雞換水鴨，水鴨[敖^力]生卵，[率+刀][率+刀]四人扛，簳壺換水缸，水缸好貯豆，豆赤赤，犁頭換犁壁，犁壁好犁田，田布布，裙換褲，褲好穿，蝨母換鵁鴒，鵁鴒跳過枝，[木+羨]仔換荔枝，荔枝枝尾紅，[木+羨]仔會生蟲。",
          "Oann2-kong-le5, sann boe2 he5, chhiann2 lin2 i5-a2 kou-a2 lai5 chiah8-te5, te5 phang-phang, koe-chi2 ang5, iang toa7-kim7, cho3 hm5-lang5, cho3 tah-loh8? Cho3 toa7-pang5, toa7-pang5 lang5 thai5 ti, se3-pang5 lang5 thai5 iunn5, tap-tap tih-tuh phah-kou2 chhoa7 sin-niu5, sin-niu5 bo5 chhah-hoe, pu5 oann7 koe, koe ho2-chiah8, phann3-chhek oann7 kio5-lek8, kio5-lek8 ho2 phak8 chhek, si3-chim2 oann7 si3-chek, oann7 bo5-ai3, soan3-a2 oann7 ku2-chhai3, ku2-chhai3 ho2 chha2 bah, iam-ke oann7 chui2-ah, chui2-ah gau5 senn nng7, sut-sut si3 lang5 kng, kan3-ou5 oann7 chui2-kng, chui2-kng ho2 te2 tau7, tau7 chhiah-chhiah, le5-thau5 oann7 le5-piah, le5-piah ho2 le5-chhan5, chhan5 pou3-pou3, kun5 oann7 khou3, khou3 ho2 chheng7, sat-bu2 oann7 ka-leng7, ka-leng7 thiau3 koe3 ki, soainn7-a2 oann7 nai7-chi, nai7-chi ki boe2 ang5, soainn7-a2 e7 senn thang5."
        ]
      ],
      "篇名": "411. 碗公螺(一)"
    },
    {
      "段": [
        [
          "碗公螺，三尾蝦，請您姨仔姑仔來食茶。茶芳芳，瓜子紅，央大妗，做媒人。做何落？做大房，大房人刣豬，細房人刣羊；達達知株扑鼓娶新娘。新娘無插花……四嬸換四叔……",
          "Oann2-kong-le5, sann boe2 he5, chhiann2 lin2 i5-a2 kou-a2 lai5 chiah8-te5. Te5 phang-phang, koe-chi2 ang5, iang toa7-kim7, cho3 hm5-lang5. Cho3 tah-loh8? Cho3 toa7-pang5, toa7-pang5 lang5 thai5 ti, se3-pang5 lang5 thai5 iunn5; tat8-tat8 chai-chu phah-kou2 chhoa7 sin-niu5. Sin-niu5 bo5 chhah-hoe...... si3-chim2 oann7 si3-chek......"
        ]
      ],
      "篇名": "412. 碗公螺(二)"
    },
    {
      "段": [
        [
          "雷公呿呿[耳+真]，鴨仔趕落田，田裡生柳枝，柳枝生獨瓶，獨瓶成橄欖，橄欖雙頭紅，紅的挽起來食，青的送丈人，丈人謳咾好，阿哥娶阿嫂，阿嫂骹疼入房，阿兄手疼挨礱。",
          "Lui5-kong khok-khok-tan5, ah-a2 koann2 loh8 chhan5, chhan5--nih senn liu2-ki, liu2-ki senn tok8-pan5, tok8-pan5 seng5 kann-na2, kann-na2 siang-thau5 ang5, ang5--e5 ban2 khi2 lai5 chiah8, chhenn--e5 sang3 tiunn7-lang5, tiunn7-lang5 o-lo2 ho2, a-ko chhoa7 a-so2, a-so2 kha thiann3 be7 jip8 pang5, a-hiann chhiu2 thiann3 be7 e-lang5."
        ]
      ],
      "篇名": "413. 雷公呿呿[耳+真]（一）"
    },
    {
      "段": [
        [
          "雷公呿呿[耳+真]，鴨仔趕落田，田裡生柳枝，柳枝生獨瓶，獨瓶成橄欖，橄欖雙頭紅，紅的挽起來食，青的送丈人，丈人謳咾好，阿哥娶阿嫂，阿嫂媠妍妍，紅綢鞋十八雙，草仔食八把，牛對馬，馬無角，虼蚤對密蝨，密蝨走去踮，龜咬劍，劍一缺，龜咬鱉，鱉伸頭，龜咬猴，猴無尾，粽搵糖，糖冷冷，秤換戥，戥無花，匏仔換菜瓜，冬瓜好煮湯，冇粟換粗糠，粗糠好烆火，酒瓶換酒釵，酒釵空空扑，雞換鴨，鴨痞刣，乞食換奴才，奴才擔水，掠來拆四腿。",
          "Lui5-kong khok-khok-tan5, ah-a2 koann2 loh8 chhan5, chhan5--nih senn liu2-ki, liu2-ki senn tok8-pan5, tok8-pan5 seng5 kann-na2, kann-na2 siang-thau5 ang5, ang5--e5 ban2 khi2 lai5 chiah8, chhenn--e5 sang3 tiunn7-lang5, tiunn7-lang5 o-lo2 ho2, a-ko chhoa7 a-so2, a-so2 sui2-giang-giang, ang5-tiu5-e5 chap8-peh siang, chhau2-a2 chiah8 peh pe2, gu5 tui3 be2, be2 bo5 kak, ka-chau2 tui3 bak8-sat, bak8-sat chau2 khi3 ku, ku ka7 kiam3, kiam3 chit8 khih, ku ka7 pih, pih chhun thau5, ku ka7 kau5, kau5 bo5 boe2, chang3 un3 thng5, thng5 leng2-leng2, chhin3 oann7 teng2, teng2 bo5 hoe, pu5-a2 oann7 chhai3-koe, tang-koe ho2 chu2-thng, phann3-chhek oann7 chhou-khng, chhou-khng ho2 hiann5-hoe2, chiu2-pan5 oann7 chiu2-chhe, chiu2-chhe khang-khang phah, ke oann7 ah, ah phainn2 thai5, khit-chiah8 oann7 lou5-chai5, lou5-chai5 be7 tann-chui2, liah8 lai5 thiah si3 thui2."
        ]
      ],
      "篇名": "414. 雷公呿呿[耳+真]（二）"
    },
    {
      "段": [
        [
          "蝘蜅蠐，吼咧咧，吼卜嫁，嫁佗位？嫁市仔尾溜，市仔尾溜無綠豆，嫁水鱟，水鱟水裡泅，嫁石榴，石榴卜結籽，嫁鳥鼠，鳥鼠卜鑽空，嫁釣魚翁，釣魚翁卜釣魚，嫁蟾蜍，蟾蜍卜敆蠓，嫁酒桶，酒桶卜貯酒，嫁掃帚，掃帚卜掃洒，嫁賣雜細的，賣雜細的搖鈴鐺，嫁司功，司功卜讀疏，嫁破布，破布卜補衫，嫁扦擔，扦擔卜擔草，嫁死狗，死狗人卜刣，嫁來嫁去，嫁著一个老秀才。",
          "Am2-pou-che5, hau2-le5-le5, hau2 beh ke3, ke3 toh-ui7? Ke3 chhi7-a2 boe2-liu, chhi7-a2 boe2-liu bo5 lek8-tau7, ke3 chui2-hau7, chui2-hau7 chui2--nih siu5, ke3 chioh8-liu5, chioh8-liu5 beh kiat-chi2, ke3 niau2-chhi2, niau2-chhi2 beh nng3 khang, ke3 tio3-hi5-ong, tio3-hi5-ong beh tio3-hi5, ke3 chiunn5-chi5, chiunn5-chi5 beh hop bang2, ke3 chiu2-thang2, chiu2-thang2 beh te2 chiu2, ke3 sau3-chhiu2, sau3-chhiu2 beh sau3-se3, ke3 be7 chap8-se3--e5, be7 chap8-se3--e5 io5 lin-tong, ke3 sai-kong, sai-kong beh thak8 se, ke3 phoa3-pou3, phoa3-pou3 beh pou2-sann, ke3 chhoann-tann3, chhoann-tann3 beh tann-chhau2, ke3 si2-kau2, si2-kau2 lang5 beh thai5, ke3 lai5 ke3 khi3, ke3 tioh8 chit8 e5 lau7 siu3-chai5."
        ]
      ],
      "篇名": "415. 蝘蜅蠐（一）"
    },
    {
      "段": [
        [
          "蝘蜅蠐，吼咧咧，吼卜嫁，嫁佗位？嫁樹尾，樹尾無火薰，嫁鵪鶉，鵪鶉無紅豆，嫁水鱟，水鱟水裡泅，嫁石榴，石榴卜結籽，嫁鳥鼠，鳥鼠卜鑽空，嫁釣魚翁，釣魚翁卜釣魚，嫁蟾蜍，蟾蜍卜敆蠓，嫁酒桶，酒桶卜貯酒，嫁掃帚，掃帚卜掃洒，嫁賣雜細的，賣雜細的搖鈴鐺，嫁司功，司功卜讀經，嫁予奶，奶卜饌，嫁予卵，卵卜煎，嫁予臭頭兮踉蹓蹥。",
          "Am2-pou-che5, hau2-le5-le5, hau2 beh ke3, ke3 toh-ui7? Ke3 chhiu7-boe2, chhiu7-boe2 bo5 hoe2-hun, ke3 am-chhun, am-chhun bo5 ang5-tau7, ke3 chui2-hau7, chui2-hau7 chui2--nih siu5, ke3 chioh8-liu5, chioh8-liu5 beh kiat-chi2, ke3 niau2-chhi2, niau2-chhi2 beh nng3 khang, ke3 tio3-hi5-ong, tio3-hi5-ong beh tio3-hi5, ke3 chiunn5-chi5, chiunn5-chi5 beh hop bang2, ke3 chiu2-thang2, chiu2-thang2 beh te2 chiu2, ke3 sau3-chhiu2, sau3-chhiu2 beh sau3-se3, ke3 be7 chap8-se3--e5, be7 chap8-se3--e5 io5 leng5-liang, ke3 sai-kong, sai-kong beh thak8 keng, ke3 hou7 leng, leng beh chng7, ke3 hou7 nng7, nng7 beh chian, ke3 hou7 chhau3-thau5--e5 long7-liu-lian."
        ]
      ],
      "篇名": "416. 蝘蜅蠐（二）"
    },
    {
      "段": [
        [
          "蝘蜅蠐，吼咧咧，吼啥代，吼卜嫁，嫁佗位？嫁市仔尾，市仔尾無嫣頭，嫁水鱟，水鱟水裡泅，嫁石榴，石榴卜結籽，嫁鳥鼠，鳥鼠卜鑽空，嫁釣魚翁，釣魚翁卜釣魚，嫁蟾蜍，蟾蜍卜敆蠓，嫁酒桶，酒桶卜貯酒，嫁掃帚，掃帚卜掃地，嫁賣雜細，賣雜細的搖鈴鐺，嫁司功，司功卜讀疏，嫁破布，破布卜補衫，嫁扁擔，扁擔卜擔草，嫁死狗，死狗人卜刣，嫁來嫁去，嫁著一个老秀才。",
          "Am2-pou-che5, hau2-le5-le5, hau2 siann2-tai7, hau2 beh ke3, ke3 toh-ui7? Ke3 chhi7-a2-boe2, chhi7-a2-boe2 bo5 ian5-tau5, ke3 chui2-hau7, chui2-hau7 chui2--nih siu5, ke3 chioh8-liu5, chioh8-liu5 beh kiat-chi2, ke3 niau2-chhi2, niau2-chhi2 beh nng3 khang, ke3 tio3-hi5-ong, tio3-hi5-ong beh tio3-hi5, ke3 chiunn5-chi5, chiunn5-chi5 beh hop bang2, ke3 chiu2-thang2, chiu2-thang2 beh te2 chiu2, ke3 sau3-chhiu2, sau3-chhiu2 beh sau3-te7, ke3 be7 chap8-se3, be7 chap8-se3--e5 io5 leng5-liang, ke3 sai-kong, sai-kong beh thak8 se, ke3 phoa3-pou3, phoa3-pou3 beh pou2-sann, ke3 pinn2-tann, pinn2-tann beh tann chhau2, ke3 si2-kau2, si2-kau2 lang5 beh thai5, ke3 lai5 ke3 khi3, ke3 tioh8 chit8 e5 lau7 siu3-chai5."
        ]
      ],
      "篇名": "417. 蝘蜅蠐（三）"
    },
    {
      "段": [
        [
          "蝘蜅蠐，吼咧咧，吼麼代？吼卜嫁，嫁佗位？嫁竹頂，竹頂無挲圓，嫁海墘，海墘無綠豆，嫁予鱟，鱟卜飛，嫁予西瓜，西瓜卜刣，嫁秀才，秀才卜中舉，嫁予鳥鼠，鳥鼠卜挖空，嫁予蟾蜍翁，蟾蜍卜敆蠓，嫁予熬酒桶，熬酒桶卜熬酒，嫁掃帚，掃帚卜掃地，嫁賣雜細的，賣雜細的搖鈴鐺鼓，賣草花的看查某。",
          "Am2-pou-che5, hau2-le5-le5, hau2 mih8-tai7? Hau2 beh ke3, ke3 toh-ui7? Ke3 tek-teng2, tek-teng2 bo5 so-inn5, ke3 hai2-kinn5, hai2-kinn5 bo5 lek8-tau7, ke3 hou7 hau7, hau7 beh poe, ke3 hou7 si-koe, si-koe beh thai5, ke3 siu3-chai5, siu3-chai5 beh tiong3-ki2, ke3 hou7 niau2-chhi2, niau2-chhi2 beh ou2 khang, ke3 hou7 chiunn5-chi5 ang, chiunn5-chi5 beh hop bang2, ke3 hou7 go5 chiu2-thang2, go5 chiu2-thang2 beh go5-chiu2, ke3 sau3-chhiu2, sau3-chhiu2 beh sau3-te7, ke3 be7 chap8-se3--e5, be7 chap8-se3--e5 io5 leng5-liang-kou2, be7 chhau2-hoe--e5 khoann3 cha-bou2."
        ]
      ],
      "篇名": "418. 蝘蜅蠐（四）"
    },
    {
      "段": [
        [
          "蝘蜅蠐，吼咧咧。吼啥代？吼卜嫁，嫁佗位？嫁柴梳。柴梳卜梳頭，嫁老猴。老猴卜樹，嫁和尚。和尚卜誦經，嫁銃兵。銃兵卜出戰，嫁菜燕。菜燕真好食，嫁乞食。",
          "Am2-pou-che5, hau2-le5-le5. Hau2 siann2-tai7? Hau2 beh ke3, ke3 toh-ui7? Ke3 chha5-se. Chha5-se beh se-thau5, ke3 lau7-kau5. Lau7-kau5 beh peh-chhiu7, ke3 hoe5-siunn7. Hoe5-siunn7 beh siong7-keng, ke3 chheng3-peng. Chheng3-peng beh chhut-chian3, ke3 chhai3-ian3. Chhai3-ian3 chin ho2-chiah8, ke3 khit-chiah8."
        ]
      ],
      "篇名": "419. 蝘蜅蠐（五）"
    },
    {
      "段": [
        [
          "月仔光燄燄，賊仔偷挖壁；犁耙舁去十數張；牛公牽去十外隻。啞口兮就喝掠，瘸手兮走去掠。牽豬哥，補雨傘。牽新娘，出來看。",
          "Goeh8-a2 kng-iann7-iann7, chhat8-a2 thau ou2 piah; le5-pe5 gia5 khi3 chap8-sou3 tiunn; gu5-kang2 khan khi3 chap8 goa7 chiah. E2-kau2--e5 to7 hoah liah8, khoe5-chhiu2--e5 chau2 khi3 liah8. Khan ti-ko, pou2 hou7-soann3. Khan sin-niu5, chhut lai5 khoann3."
        ]
      ],
      "篇名": "420. 賊仔偷挖壁"
    },
    {
      "段": [
        [
          "身軀穿，身軀縫，啥人賴我做賊喙生蟲；身軀穿，身軀補，啥人賴我做賊喙艱苦。",
          "Sin-khu chhng, sin-khu thinn7, siann2-lang5 loa7 goa2 cho3 chhat8 chhui3 senn thang5; sin-khu chhng, sin-khu pou2, siann2-lang5 loa7 goa2 cho3 chhat8 chhui3 kan-khou2."
        ]
      ],
      "篇名": "421. 補衫歌"
    },
    {
      "段": [
        [
          "喂！喂！喂！臺灣出甜粿，甜粿真好食，臺灣出木屐，木屐真好穿，臺灣出鵁鴒，鵁鴒會講話，臺灣出棉被，棉被蓋會燒，臺灣出弓蕉，弓蕉真大紕，臺灣出蕃藷，蕃藷會止飢，臺灣出飛機，飛機真[敖^力]飛，臺灣出鼓吹，鼓吹歕會[耳+真]，臺灣出炸彈，炸彈真厲害，痞人呣敢來。",
          "Oe5! Oe5! Oe5! Tai5-oan5 chhut tinn-koe2, tinn-koe2 chin ho2-chiah8, Tai5-oan5 chhut bak8-kia, bak8-kia chin ho2 chheng7, Tai5-oan5 chhut ka-leng7, ka-leng7 e7 kong2-oe7, Tai5-oan5 chhut mi7-phoe7, mi7-phoe7 kah e7 sio, Tai5-oan5 chhut kin-chio, kin-chio chin toa7-pha, Tai5-oan5 chhut han-chi5, han-chi5 e7 chi2-iau, Tai5-oan5 chhut hui-ki, hui-ki chin gau5 poe, Tai5-oan5 chhut kou2-chhoe, kou2-chhoe pun5 e7 tan5, Tai5-oan5 chhut cha3-toann5, cha3-toann5 chin li7-hai7, phainn2-lang5 m7 kann2 lai5."
        ]
      ],
      "篇名": "422. 臺灣出甜粿（一）"
    },
    {
      "段": [
        [
          "喂！喂！喂！臺灣出甜粿，甜粿真好食，臺灣出木屐，木屐痞穿，臺灣出鵁鴒，鵁鴒會講話，臺灣出棉被，棉被蓋會燒，臺灣出弓蕉，弓蕉雙頭翹，臺灣出含笑，含笑芳芳芳，臺灣逐年攏是好年冬。",
          "Oe5! Oe5! Oe5! Tai5-oan5 chhut tinn-koe2, tinn-koe2 chin ho2-chiah8, Tai5-oan5 chhut bak8-kia, bak8-kia be7 phainn2 chheng7, Tai5-oan5 chhut ka-leng7, ka-leng7 e7 kong2-oe7, Tai5-oan5 chhut mi7-phoe7, mi7-phoe7 kah e7 sio, Tai5-oan5 chhut kin-chio, kin-chio siang-thau5 khiau3, Tai5-oan5 chhut han5-chhiau3, han5-chhiau3 phang-phang-phang, Tai5-oan5 tak8-ni5 long2 si7 ho2-ni5-tang."
        ]
      ],
      "篇名": "423. 臺灣出甜粿（二）"
    },
    {
      "段": [
        [
          "臺灣臺灣咱臺灣，海真闊、山真懸。大船小船迴關，遠來人客講汝媠。日月潭、阿里山，草木不時青跳跳。白鴒鷥過水田，水牛胛脊烏鶖歇，好真好，著謳咾，人人稱汝美麗島。",
          "Tai5-oan5 Tai5-oan5 lan2 Tai5-oan5, hai2 chin khoah, soann chin koan5. Toa7-chun5 sio2-chun5 hoe5-koan, hng5 lai5 lang5-kheh kong2 li2 sui2. Jit8-goat8-tham5, A-li2-san, chhau2-bok8 put-si5 chhenn-thiau3-thiau3. Peh8-leng5-si koe3 chui2-chhan5, chui2-gu5 kah-chiah ou-chhiu hioh, ho2 chin ho2, tioh8 o-lo2, lang5-lang5 chheng li2 bi2-le7-to2."
        ]
      ],
      "篇名": "424. 臺灣美麗島"
    },
    {
      "段": [
        [
          "彰化弓蕉十二叢，天祖姆仔做媒人，做佗位？做竹篾街。坐轎騎馬來巡街，土地公，聽我說：今年三十八，好花來椆枝，好囝來出世。呰時卜搬戲，四月四，搬啥麼戲？三獻三界字，火把十六枝，豬羊家己飼，閹雞股，三斤二，草仔枝做鬢插，蕃薯箍，木屐踏，蕃薯纖，紅掌甲。",
          "Chiong-hoa3 kin-chio chap8-ji7 chang5, Thian-chou2-m2--a2 cho3 hm5-lang5, cho3 toh-ui7? Cho3 tek-bih8-ke. Che7-kio7 khia5-be2 lai5 sun5-ke, thou2-ti7-kong, thiann goa2 kong2: kin-ni5 sann-chap8-peh, ho2-hoe lai5 tiau5-ki, ho2-kiann2 lai5 chhut-si3. chit-si5 beh poann-hi3, si3--goeh8 si3, poann siann2-mih hi3? Sam hian3 sam-kai3 ji7, hoe2-pe2 chap8-lak8 ki, ti iunn5 ka-ti7 chhi7, iam-ke-kou2, sann kin ji7, chhau2-a2-ki cho3 pin3 chhah, han-chi5-khou, bak8-kia tah8, han-chi5-chhiam, ang5-cheng2-kah."
        ]
      ],
      "篇名": "425. 彰化弓蕉十二叢"
    },
    {
      "段": [
        [
          "播田仔花，開徦白如紗，阮娘罵阮呣顧家，家頭家尾無阮份，十七十八卜見君。早起拄著一群查某囡仔豚，招阮挽花插頭鬃，紅花又無芳，芳花又無紅，無愛妝，隨去看人。阿媽挨米叫挨粿，阿公舁薰吹叫點火，大嫂叫阮放草去飼牛，二嫂叫阮扛潘去飼豬，三嫂叫阮擔籃園裡掘蕃薯，叫徦亂吵吵。查某囝飼大，嫁去別人兜，山雞水鴨無對頭，坐佇房間裡嚶嚶哭，厝邊嬸婆對阮說：「第一好命汝一个，三兄廕一妹，包穩頭殼頂插金釵。」予阮聽著目睭碾碾踅，怨歎爸母無發落，查某囝飼徦做姑婆。",
          "Po3-chhan5-a2-hoe, khui kah peh8 ju5 se, goan2 nia5 me7 goan2 m7 kou3-ke, ke-thau5 ke-boe2 bo5 goan2 hun7, chap8-chhit chap8-peh beh kinn3 kun. Chai2-khi2 tu2 tioh8 chit8 tin7 cha-bou2 gin2-a2-thun5, chio goan2 ban2-hoe chhah thau5-chang, ang5-hoe iu7 bo5 phang, phang-hoe iu7 bo5 ang5, bo5-ai3 chng, sui5 khi3 khoann3 lang5. A-ma2 e-bi2 kio3 e-koe2, a-kong giah8 hun-chhoe kio3 tiam2-hoe2, toa7-so2 kio3 goan2 pang3 chhau2 khi3 chhi7 gu5, ji7-so2 kio3 goan2 kng phun khi3 chhi7 ti, sann-so2 kio3 goan2 tann na5 hng5--nih kut8 han-chi5, kio3 kah loan7-chhau-chhau. Cha-bou2-kiann2 chhi7 toa7, ke3 khi3 pat8-lang5 tau, soann-ke chui2-ah bo5 tui3-thau5, che7 ti7 pang5-keng--nih inn-inn khau3, chhu3-pinn chim2-po5 tui3 goan2 kong2: “Te7-it ho2-mia7 li2 chit8 e5, sann hiann im3 chit8 moe7, pau-un2 thau5-khak-teng2 chhah kim-chhe.” Hou7 goan2 thiann--tioh8 bak8-chiu lin3-lin3-seh8, oan3-than3 pe7-bu2 bo5 hoat8-loh8, cha-bou2-kiann2 chhi7 kah cho3 kou-po5."
        ]
      ],
      "篇名": "426. 播田仔花"
    },
    {
      "段": [
        [
          "燕仔飛簷前，無某十八年，衫也破，褲也破，無某真罪過，鴨卵煎赤赤，無某通來食，燒酒溫燒燒，無某通來嫖。",
          "Inn3-a2 poe gim5-chinn5, bo5 bou2 chap8-peh ni5, sann ia7 phoa3, khou3 ia7 phoa3, bo5 bou2 chin choe7-koa3, ah-nng7 chian chhiah-chhiah, bo5 bou2 thang lai5 chiah8, sio-chiu2 un sio-sio, bo5 bou2 thang lai5 phiau5."
        ]
      ],
      "篇名": "427. 燕仔飛簷前"
    },
    {
      "段": [
        [
          "鋟鋟鎈，紅龜包豆餡，阿公仔食，阿婆仔罵，阿公仔揭扁擔，阿婆仔叫呣敢。",
          "Chhim7-chhim7-chann7, ang5-ku pau tau7-ann7, a-kong--a2 chiah8, a-po5--a2 ma7, a-kong--a2 gia5 pinn2-tann, a-po5--a2 kio3 m7 kann2."
        ]
      ],
      "篇名": "428. 鋟鋟鎈"
    },
    {
      "段": [
        [
          "鴉、鴉，石頭分汝咬，咬未開，烏鴉囝死徦一大堆。",
          "A, a, chioh8-thau5 pun li2 ka7, ka7 be7 khui, ou-a-kiann2 si2 kah chit8-toa7-tui."
        ]
      ],
      "篇名": "429. 鴉、鴉"
    },
    {
      "段": [
        [
          "賣豆菜，窨豆芽，賣潤餅，拖水膾，魚肉鍋，肉炒韭菜花，紅圓發粿，土地公伯也卜食著神桮。",
          "Be7 tau7-chhai3, im3 tau7-ge5, be7 jun7-piann2, thoa chui2-koe3, hi5-bah-oe, san2-san2 bah chha2 ku2-chhai3 hoe, ang5-inn5 hoat-koe2, thou2-ti7-kong-peh--a2 beh chiah8 tioh8 sin5-poe."
        ]
      ],
      "篇名": "430. 賣豆菜"
    },
    {
      "段": [
        [
          "擂擂搥搥，擂搥囡仔真擂搥，食飽放粉鳥，歕雞胿，無雨幔，幔棕簑，去屎礐仔口，跙一倒，雙骹展開開，叫爸叫母，叫徦大頷胿。",
          "Lui5-lui5 thui5-thui5, lui5-thui5 gin2-a2 chin lui5-thui5, chiah8-pa2 pang3 hun2-chiau2, pun5 ke-kui, bo5 mou7-moa, moa chang-sui, khi3 kau3 sai2-hak8-a2-khau2, chhu chit8 to2, siang-kha tian2 khui-khui, kio3 pe7 kio3 bu2, kio3 kah toa7-am7-kui."
        ]
      ],
      "篇名": "431. 擂擂搥搥"
    },
    {
      "段": [
        [
          "頭髻梳向向，聽著漳泉拚，卜走骹骨疼，呣走無性命。",
          "Thau5-ke3 se hiong3-hiong3, thiann tioh8 Chiong Choann5 piann3, beh chau2 kha-kut thiann3, m7 chau2 bo5 senn3-mia7."
        ]
      ],
      "篇名": "432. 頭髻梳向向"
    },
    {
      "段": [
        [
          "頭戴明朝帽，身穿清國衣，五月歌永和，六月還康熙。",
          "Thau5 ti3 Beng5-tiau5 bo7, sin chheng7 Chheng-kok i, gou7--goeh8 koa Eng2-ho5, lak8--goeh8 heng5 Khong-hi."
        ]
      ],
      "篇名": "433. 頭戴明朝帽"
    },
    {
      "段": [
        [
          "鴨卵身，雞卵面，予汝後每好親情來相稱。",
          "Ah-nng7 sin, ke-nng7 bin7, hou7 li2 au7-pai2 ho2 chhin-chiann5 lai5 siong-chheng."
        ]
      ],
      "篇名": "434. 鴨卵身"
    },
    {
      "段": [
        [
          "樹頂一隻猴，樹骹一隻狗。猴跋落來，碰著狗。猴走，狗也走。呣知猴驚狗，抑是狗驚猴。",
          "Chhiu7-teng2 chit8 chiah kau5, chhiu7-kha chit8 chiah kau2. kau5 poah8--loh8-lai5, pong7 tioh8 kau2. Kau5 chau2, kau2 ia7 chau2. m7 chai kau5 kiann kau2, iah si7 kau2 kiann kau5."
        ]
      ],
      "篇名": "435. 樹頂一隻猴"
    },
    {
      "段": [
        [
          "嬰也汝啼，恁母去挽寡蕃薯，飼大豬，賣錢來糴米，煮芳芳，來飼汝。",
          "Enn-a2 li2 mai3 thi5, lin2 bu2 khi3 ban2 koa2 han-chi5, chhi7 toa7-ti, be7 chinn5 lai5 tiah8-bi2, chu2 phang-phang, lai5 chhi7 li2."
        ]
      ],
      "篇名": "436. 嬰也汝啼"
    },
    {
      "段": [
        [
          "阿公講乖巧，胸前共汝結紅包，嬰也笑咪咪，阿媽挈金含，嬰也就甜甜甜，嬰汝睏侹侹侹，阿妗共汝掛八仙，嬰也喙[卑+頁]紅絳絳，阿舅共汝結銜鈴，嬰也一下怳，阿姨共嬰也戴烏鼎，嬰也吃吃笑，阿母沿路行，沿路搖，乖乖睏，一暝大一寸，乖乖惜，一暝大一尺。",
          "A-kong kong2 koai-kha2, heng-cheng5 ka7 li2 kat ang5-pau, enn-a2 chhio3-bi-bi, a-ma2 theh8 kim-ham5, enn-a2 to7 tinn-tinn-tinn, enn li2 khun3 thin7-thin7-thin7, a-kim7 ka7 li2 koa3 pat-sian, enn-a2 chhui3-phoe2 ang5-kong3-kong3, a-ku7 ka7 li2 kat ham5-leng5, enn-a2 chit8-e7 gong5, a-i5 ka7 enn-a2 ti3 ou-tiann2, enn-a2 chiah8-chiah8 chhio3, a-bu2 ian5-lou7 kiann5, ian5-lou7 io5, koai-koai khun3, chit8 me5 toa7 chit8 chhun3, koai-koai sioh, chit8 me5 toa7 chit8 chhioh."
        ]
      ],
      "篇名": "437. 嬰也無愛哭"
    },
    {
      "段": [
        [
          "嬰也睏，一暝大一寸；嬰也惜，一暝大一尺。",
          "Enn-a2 khun3, chit8 me5 toa7 chit8 chhun3; enn-a2 sioh, chit8 me5 toa7 chit8 chhioh."
        ]
      ],
      "篇名": "438. 嬰也睏"
    },
    {
      "段": [
        [
          "嬰也惜，一暝大一尺。搖啊搖，搖裡山搭挽茄。挽偌濟？挽一布袋。也好食，也好賣，也好予嬰仔做度晬。",
          "Enn-a2 sioh, chit8 me5 toa7 chit8 chhioh. Io5 ah io5, io5 kau3 lai7-soann tau3 ban2 kio5. ban2 joa7 che7? Ban2 chit8 pou3-te7. Ia7 ho2-chiah8, ia7 ho2 be7, ia7 ho2 hou7 enn-a2 cho3 tou7-che3."
        ]
      ],
      "篇名": "439. 嬰也惜"
    },
    {
      "段": [
        [
          "龍眼仔根，繡幾時？繡月半，銀針鉤銀線，銀線板，板板仔花，開幾蕊？開三蕊，一蕊下落田，一蕊下落水，叫姑抾，姑呣抾，叫嫂抾，嫂呣抾，阿兄抾起來，姑也愛，嫂也愛，開後尾門剝芥菜，剝幾箬？剝兩箬，一箬烏，送大姑，一箬氆，送管甫，一箬紅，送丈人，一箬青，送先生，一箬赤，送隔壁，隔壁謳咾好，阿兄娶阿嫂，阿嫂手疼挨礱，阿兄骹疼入房。房空空，好種蔥，種去三百六十叢。",
          "Geng5-geng2-a2-kin, siu3 kui2-si5? Siu3 goeh8-poann3, gin5-chiam kau gin5-soann3, gin5-soann3-pan2, pan2-pan2-a2-hoe, khui kui2 lui2? Khui sann lui2, chit8 lui2 he7 loh8 chhan5, chit8 lui2 he7 loh8 chui2, kio3 kou khioh, kou m7 khioh, kio3 so2 khioh, so2 m7 khioh, a-hiann khioh--khi2-lai5, kou ia7 ai3, so2 ia7 ai3, khui au7-boe2-mng5 peh koah-chhai3, peh kui2 hah8? Peh nng7 hah8, chit8 hah8 ou, sang3 toa7-kou, chit8 hah8 phu2, sang3 koan2-hu2, chit8 hah8 ang5, sang3 tiunn7-lang5, chit8 hah8 chhinn, sang3 sian-sinn, chit8 hah8 chhiah, sang3 keh-piah, keh-piah o-lo2 ho2, a-hiann chhoa7 a-so2, a-so2 chhiu2 thiann3 be7 e-lang5, a-hiann kha thiann3 be7 jip8 pang5. pang5 khang-khang, ho2 cheng3 chhang, cheng3 khi3 sann-pah lak8-chap8 chang5."
        ]
      ],
      "篇名": "440. 龍眼仔根"
    },
    {
      "段": [
        [
          "龍眼開花桂花叢，姊夫騎馬探丈人，丈人無佇厝，姨仔呼狗咬姊夫，姊夫搖手拽呣通，癩藤，相扑扭頭鬃哦扭頭鬃。",
          "Geng5-geng2 khui-hoe kui3-hoe chang5, chi2-hu khia5-be2 tham3 tiunn7-lang5, tiunn7-lang5 bo5 ti7 chhu3, i5-a2 khou kau2 ka7 chi2-hu, chi2-hu io5-chhiu2 iat m7-thang, thai-ko-tin5, sio-phah giu2 thau5-chang ou5 giu2 thau5-chang."
        ]
      ],
      "篇名": "441. 龍眼開花"
    },
    {
      "段": [
        [
          "龍眼乾，開雨傘，人點燈，伊來看。看啥貨？看新娘，新娘有偌大？無錢無銀通去娶，娶入廳，拜阿娘，阿娘無穿襖，拜兄嫂，兄嫂無穿裙，拜龍船，龍船翇翇飛，拜茶鍋，茶鍋淌淌滾，一个囡仔偷揠竹筍，揠麼代？卜予婆仔做月裡，婆仔生啥麼？婆仔生虼蠽，抱出來，倥倥跋，抱入去，救活。",
          "Geng5-geng2-koann, khui hou7-soann3, lang5 tiam2 teng, i lai5 khoann3. Khoann3 siann2-hoe3? Khoann3 sin-niu5, sin-niu5 u7 joa7 toa7? Bo5 chinn5 bo5 gin5 thang khi3 chhoa7, chhoa7 jip8 thiann, pai3 a-nia5, a-nia5 bo5 chheng7 o3, pai3 hiann-so2, hiann-so2 bo5 chheng7 kun5, pai3 leng5-chun5, leng5-chun5 phuh8-phuh8-poe, pai3 te5-oe, te5-oe chhiang5-chhiang5-kun2, chit8 e5 gin2-a2 thau iah tek-sun2, iah mih8-tai7? Beh hou7 po5--a2 cho3 goeh8-lai7, po5--a2 senn siann2-mih? Po5--a2 senn ka-chau2, pho7--chhut-lai5, kong7-kong7 poah8, pho7--jip8-khi3, kiu3 be7 oah8."
        ]
      ],
      "篇名": "442. 龍眼乾（一）"
    },
    {
      "段": [
        [
          "龍眼乾，三兩半，幾點鐘？恁來看，看啥貨？看新娘，新娘無插花，匏換瓜，瓜好食，冇粟換笳[竹^歷]，笳[竹^歷]好曝豆，水缸換水鱟，水鱟反輦轉，火箠換火管，火管好歕風，老婆扑老公，老公走去死，老婆偷糶米。",
          "Geng5-geng2-koann, sann niu2 poann3, kui2 tiam2-cheng? Lin2 lai5 khoann3, khoann3 siann2-hoe3? Khoann3 sin-niu5, sin-niu5 bo5 chhah-hoe, pu5 oann7 koe, koe ho2-chiah8, phann3-chhek oann7 kio5-lek8 , kio5-lek8 ho2 phak8 tau7, chui2-kng oann7 chui2-hau7, chui2-hau7 peng2-lian3-tng2, hoe2-chhoe5 oann7 hoe2-kong2, hoe2-kong2 ho2 pun5 hong, lau7-po5 phah lau7-kong, lau7-kong chau2 khi3 si2, lau7-po5 thau thio3-bi2."
        ]
      ],
      "篇名": "443. 龍眼乾（二）"
    },
    {
      "段": [
        [
          "龍眼乾，三兩半，幾點鐘？恁來看，看啥貨？看新娘，新娘無插花，匏換瓜，瓜好食，冇粟換笳[竹^歷]，笳[竹^歷]好曝豆，水缸換水鱟，水鱟反輦轉，火箠換火管，火管好歕風，老婆扑老公，老公走去死，老婆偷糶米。糶幾升？糶兩升，一升下落塗，一升下落井，教姑抾，姑呣抾，教嫂抾，嫂呣抾，一个老婆仔抾起來，姑也愛，嫂也愛，開門仔剝芥菜，芥菜長軂軂，阿兄娶阿嫂，阿嫂媠妍妍，阿兄扑柝鏘，柝鏘長，柝鏘垛，門扇後，吊傀儡，傀儡真好看，一對生，一對旦。",
          "Geng5-geng2-koann, sann niu2 poann3, kui2 tiam2-cheng? Lin2 lai5 khoann3, khoann3 siann2-hoe3? Khoann3 sin-niu5, sin-niu5 bo5 chhah-hoe, pu5 oann7 koe, koe ho2-chiah8, phann3-chhek oann7 kio5-lek8 , kio5-lek8 ho2 phak8 tau7, chui2-kng oann7 chui2-hau7, chui2-hau7 peng2-lian3-tng2, hoe2-chhoe5 oann7 hoe2-kong2, hoe2-kong2 ho2 pun5 hong, lau7-po5 phah lau7-kong, lau7-kong chau2 khi3 si2, lau7-po5 thau thio3-bi2. Thio3 kui2 seng? Thio3 nng7 seng, chit8 seng he7 loh8 thou5, chit8 seng he7 loh8 chenn2, ka3 kou khioh, kou m7 khioh, ka3 so2 khioh, so2 m7 khioh, chit8 e5 lau7-po5--a2 khioh--khi2-lai5, kou ia7 ai3, so2 ia7 ai3, khui mng5-a2 peh koah-chhai3, koah-chhai3 tng5-lo3-lo3, a-hiann chhoa7 a-so2, a-so2 sui2-giang-giang, a-hiann phah khok-khiang, khok-khiang tng5, khok-khiang te2, mng5-sinn3 au7, tiau3 ka-le2, ka-le2 chin ho2-khoann3, chit8 tui3 seng, chit8 tui3 toann3."
        ]
      ],
      "篇名": "444. 龍眼乾（三）"
    },
    {
      "段": [
        [
          "龍眼乾，三兩半，汝點燈，我來看。看啥麼？看新娘，新娘媠璫璫，嫁好翁。膨脝龜，行路展胸看身軀，動車直直嘟，哎喲！閃離，煞予煙筒噴徦黑[黑+盧][黑+盧]。",
          "Geng5-geng2-koann, sann niu2 poann3, li2 tiam2 teng, goa2 lai5 khoann3. Khoann3 siann2-mih? Khoann3 sin-niu5, sin-niu5 sui2-tang-tang, ke3 ho2-ang. Phong3-hong-ku, kiann5-lou7 tian2 heng khoann3 sin-khu, tong7-chhia tit8-tit8 tuh8, aih-ioh! Siam2 be7 li7, soah hou7 ian-tang5 phun3 kah ou-lu5-lu5."
        ]
      ],
      "篇名": "445. 龍眼乾（四）"
    },
    {
      "段": [
        [
          "龍眼乾，三兩半，幾點鐘，出來看，看啥貨，看新娘，新娘無爻裙。",
          "Geng5-geng2-koann, sann niu2 poann3, kui2 tiam2-cheng, chhut lai5 khoann3, khoann3 siann2-hoe3, khoann3 sin-niu5, sin-niu5 bo5 ha5 kun5."
        ]
      ],
      "篇名": "446. 龍眼乾（五）"
    },
    {
      "段": [
        [
          "膨頭仔姊牽豬哥，牽去真正遠，轉來食冷飯，食去一坩過一坩，阿貴嬸也[敖^力]鉸衫，鉸去長垛裾，新街阿宜司[敖^力]掠豬，掠去無過手，客庄仔水養司[敖^力]食酒，食去真無款，大厝底阿在兮上[敖^力]賺，賺去真無空，阿宛司[敖^力]畫尪，畫去真無聖，大埔水海兄上扑拚，拚來拚去真無錢，北爿頭的竹仔嬸[敖^力]挲圓，挲去真好食，新街輝南舍上好額。",
          "Phong3-thau5-a2 chi2 khan ti-ko, khan khi3 chin-chiann3 hng7, tng2 lai5 chiah8 leng2-png7, chiah8 khi3 chit8 khann koe3 chit8 khann, A-kui3-chim2--a2 gau5 ka sann, ka khi3 tng5-te2 ki, sin-ke A-gi5-sai gau5 liah8 ti, liah8 khi3 bo5 koe3 chhiu2, kheh-chng-a2 Chui2-iong2-sai gau5  chiah8-chui2, chiah8 khi3 chin bo5-khoan2, toa7-chhu3 te2 A-chai7--e5 siong7 gau5 choan2, choan2 khi3 chin bo5 khang, A-oan2-sai gau5 oe7 ang, oe7 khi3 chin bo5 siann3, toa7-pou Chui2-hai2-hiann siong7 phah-piann3, piann3 lai5 piann3 khi3 chin bo5 chinn5, pak-peng5-thau5 e5 Tek-a2-chim2 gau5 so-inn5, so khi3 chin ho2-chiah8, Sin-ke Hui-lam5-sia3 siong7 ho2-giah8."
        ]
      ],
      "篇名": "447. 膨頭仔姊牽豬哥"
    },
    {
      "段": [
        [
          "鋤頭輕，擔菅蓁，菅蓁浮，觸著牛。牛大屎肚，觸著虎，虎挨挨，觸著雞，雞血流，觸著猴，猴放屁，教汝買豬肝，汝則買豬肺，教汝咬娘娘，汝則塞做一喙。",
          "Ti5-thau5 khin, tann koann-chin, koann-chin phu5, tak tioh8 gu5. Gu5 toa7-sai2-tou7, tak tioh8 hou2, hou2 e-e, tak tioh8 ke, ke-hoeh lau5, tak tioh8 kau5, kau5 pang3-phui3, ka3 li2 be2 ti-koann, li2 chiah be2 ti-hi3, ka3 li2 ka7 niu5-niu5, li2 chiah that cho3 chit8 chhui3."
        ]
      ],
      "篇名": "448. 鋤頭"
    },
    {
      "段": [
        [
          "鵁鴒、鵁鴒，肉予汝食，汝予我掠。",
          "Ka-leng7, ka-leng7, bah hou7 li2 chiah8, li2 hou7 goa2 liah8."
        ]
      ],
      "篇名": "449. 鵁鴒、鵁鴒"
    },
    {
      "段": [
        [
          "豬母菜，十八叢，菜公菜媽做媒人，做佗位？做大房，大房刣雙豬，細房刣雙羊，扑鑼扑鼓娶新娘，新娘無插花，匏換瓜，瓜好食，冇粟換笳[竹^歷]，笳[竹^歷]好曝粟，四嬸換四叔，四叔走去死，老婆偷糶米，糶幾升？糶升半，老婆褪褲驚人看。",
          "Ti-bu2-chhai3, chap8-peh chang5, chhai3-kong chhai3-ma2 cho3 hm5-lang5, cho3 toh-ui7? Cho3 toa7-pang5, toa7-pang5 thai5 siang-ti, se3-pang5 thai5 siang-iunn5, phah-lo5 phah-kou2 chhoa7 sin-niu5, sin-niu5 bo5 chhah-hoe, pu5 oann7 koe, koe ho2-chiah8, phann3-chhek oann7 kio5-lek8, kio5-lek8 ho2 phak8 chhek, si3-chim2 oann7 si3-chek, si3-chek chau2 khi3 si2, lau7-po5 thau thio3-bi2, thio3 kui2 seng? Thio3 seng-poann3, lau7-po5 thng3-khou3 kiann lang5 khoann3."
        ]
      ],
      "篇名": "450. 豬母菜"
    }
  ]
}
