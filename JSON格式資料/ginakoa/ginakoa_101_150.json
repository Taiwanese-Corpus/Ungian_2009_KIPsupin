{
  "作者": "無",
  "出版年": "0",
  "出版者": "無",
  "文類": "囡仔歌",
  "書名": "臺灣閩南語囡仔歌輯錄",
  "書寫系統": "漢字",
  "資料": [
    {
      "段": [
        [
          "月光光，秀才郎，騎白馬，過南塘。南塘好光景，揭竹篙，挽龍眼，龍眼粒粒墜，挽了走過位，起步走，走店仔口，挈錢買炒豆，炒豆燒滾滾，食米粉，米粉炒紅蝦，紅蝦真大尾，囡仔食發粿，發粿真正甜，阿嫂也生後生，後生真心適，大埕曝粟，粟發芽，囡仔塗骹爬，爬去，阮兜做戲，戲好看，囡仔睏晏晏，精神食麵線，麵線真好食，走相掠，掠無人，一蕊花紅紅，囡仔叫大人，大人去拋網，拋著魚，魚賣錢，錢買餅，囡仔來食餅，食了真歡喜，囡仔坐交椅，椅低低，囡仔叫老爸，老爸來抱起，門口買栗子，栗子真正芳，買紅柑，紅柑皮椪椪，正月穿媠衫，豬肉好食焄規坩。",
          "Goeh8 kng-kng, siu3-chai5-long5, khia5 peh8-be2, koe3 lam5-tng5. lam5-tng5 ho2 kong-keng2, gia5 tek-ko, ban2 geng5-geng2, geng5-geng2 liap8 liap8 tui7, ban2 liau2 chau2 koe3 ui7, khi2-pou7 chau2, chau2 kau3 tiam3-a2-khau2, theh8 chinn5 be2 chha2 tau7, chha2 tau7 sio-kun2-kun2, chiah8 bi2-hun2, bi2-hun2 chha2 ang5-he5, ang5-he5 chin toa7-boe2, gin2-a2 chiah8 hoat-koe2, hoat-koe2 chin-chiann3 tinn, a-so2--a2 senn hau7-senn, hau7-senn chin sim-sek, toa7-tiann5 teh phak8-chhek, chhek hoat-ge5, gin2-a2 thou5-kha pe5, pe5 be7 khi3, goan2 tau teh cho3-hi3, hi3 ho2-khoann3, gin2-a2 khun3 oann3-oann3, cheng-sin5 chiah8 mi7-soann3, mi7-soann3 chin ho2-chiah8, chau2 sio-liah8, liah8 bo5 lang5, chit8 lui2 hoe ang5-ang5, gin2-a2 kio3 toa7-lang5, toa7-lang5 khi3 pha-bang7, pha tioh8 hi5, hi5 be7 chinn5, chinn5 be2 piann2, gin2-a2 lai5 chiah8 piann2, chiah8 liau2 chin hoann-hi2, gin2-a2 che7 kau-i2, i2 ke7-ke7, gin2-a2 kio3 lau7-pe7, lau7-pe7 lai5 pho7 khi2, mng5-khau2 be2 lat8-chi2, lat8-chi2 chin-chiann3 phang, be2 ang5-kam, ang5-kam phoe5 phong3-phong3, chiann--goeh8 chheng7 sui2-sann, ti-bah ho2-chiah8 kun5 kui khann."
        ]
      ],
      "篇名": "101. 月光光（九）"
    },
    {
      "段": [
        [
          "月光光，老公佇菜園，菜園掘鬆鬆，卜種蔥。蔥無芽，卜種茶，茶無花，卜種瓜，瓜無籽，掠老婆仔來扑死，扑死佇佗位？扑死佇弓蕉骹，用啥麼貯？用破豬槽，用啥麼勘？用破米籮，啥人跪？老海瑞，啥人拜？老囝婿，啥人揭香？老新娘。",
          "Goeh8 kng-kng, lau7-kong ti7 chhai3-hng5, chhai3-hng5 kut8 sang-sang, beh cheng3 chhang. Chhang bo5 ge5, beh cheng3 te5, te5 bo5 hoe, beh cheng3 koe, koe bo5 chi2, liah8 lau7-po5--a2 lai5 phah-si2, phah-si2 ti7 toh-ui7? Phah-si2 ti7 kin-chio kha, eng7 siann2-mih te2? Eng7 phoa3-ti-cho5, eng7 siann2-mih kham3? Eng7 phoa3-bi2-loa5, siann2-lang5 kui7? Lau7 Hai2-sui7, siann2-lang5 pai3? Lau7 kiann2-sai3, siann2-lang5 giah8 hiunn? Lau7 sin-niu5."
        ]
      ],
      "篇名": "102. 月光光（十）"
    },
    {
      "段": [
        [
          "月光光，油點倉，三歲囝，捀檳榔，捀阿公店，阿公阿媽釣魚，魚頭魚尾請親家，親家愛食鯽魚挖目睭，親姆愛食韭菜淋麻油，淋徦骹也毬，手也毬，揭大刀，剖石榴，石榴開，乞食幔棕蓑。",
          "Goeh8 kng-kng, iu5 tiam2 chhng, sann hoe3 kiann2, phang5 pin-nng5, phang5 kau3 a-kong tiam3, a-kong a-ma2 tio3-hi5, hi5-thau5 hi5-boe2 chhiann2 chhin-ke, chhin-ke ai3 chiah8 chit-hi5 ou2 bak8-chiu, chhinn-m2 ai3 chiah8 ku2-chhai3 lam5 moa5-iu5, lam5 kah kha ia7 siunn5, chhiu2 ia7 siunn5, gia5 toa7-to, phoa3 chioh8-liu5, chioh8-liu5 khui, khit-chiah8 moa chang-sui."
        ]
      ],
      "篇名": "103. 月光光（十一）"
    },
    {
      "段": [
        [
          "月光光，秀才郎，走白馬，過南塘；南塘水深得過，掠貓來算貨，算著，揭竹篙挵鶆鷂；鶆鷂重，擔箸籠，箸籠輕，擔菅蓁；菅蓁浮浮觸著牛，牛咩咩吼，觸著狗，狗訇訇吠，吠恁田老爹，轉來食飯；飯未煮，卜食米，米未挨，卜食雞，雞未刣，卜食鳳梨，鳳梨未拎，卜食阿婆尻川爿；阿婆上壁，兩粒奶赤赤赤。",
          "Goeh8 kng-kng, siu3-chai5-long5, chau2 peh8-be2, koe3 lam5-tng5; lam5-tng5 chui2 chhim be7 tit koe3, liah8 niau lai5 sng3-hoe3, sng3 be7 tioh8, gia5 tek-ko long3 lai7-hio7; lai7-hio7 tang7, tann ti-lang, ti-lang khin, tann koann-chin; koann-chin phu5-phu5 tak tioh8 gu5, gu5 me3-me3 hau2, tak tioh8 kau2, kau2 ngiauh-ngiauh pui7, pui7 lin2 chhan5 lau7-tia, tng2 lai5 chiah8-png7; png7 boe7 chu2, beh chiah8 bi2, bi2 boe7 e, beh chiah8 ke, ke boe7 thai5, beh chiah8 ong5-lai5, ong5-lai5 boe7 leng5, beh chiah8 a-po5 kha-chhng-peng5; a-po5 peh chiunn7 piah, nng7 liap8 leng chhiah-chhiah-chhiah."
        ]
      ],
      "篇名": "104. 月光光（十二）"
    },
    {
      "段": [
        [
          "月娘月光光，騎馬過南塘。南塘得過，掠貓仔來戴髻；戴著，揭竹篙，托鶆鶚；鶆鶚喙開開，笠仔換棕蓑，棕蓑好遮雨，刣豬羊，反豬肚，豬肚反輾轉，火箠換火管，火管好歕風，老婆扑老公，老公癲去死，老婆偷糶米，糶幾升？糶兩升，一升予查某囝硩手巾，硩無夠，沿路行，沿路哭，哭卜死，哭卜食豬屎疕。",
          "Goeh8-niu5 goeh8 kng-kng, khia5-be2 koe3 lam5-tng5. Lam5-tng5 be7 tit koe3, liah8 niau-a2 lai5 ti3 ke3; ti3 be7 tioh8, gia5 tek-ko, thuh lai7-hio7; lai7-hio7 chhui3 khui-khui, leh8-a2 oann7 chang-sui, chang-sui ho2 jia-hou7, thai5 ti iunn5, peng2 ti-tou7, ti-tou7 peng2 lin3-tng2, hoe2-chhoe5 oann7 hoe2-kong2, hoe2-kong2 ho2 pun5-hong, lau7-po5 phah lau7-kong, lau7-kong tian khi3 si2, lau7-po5 thau thio3-bi2, thio3 kui2 seng? Thio3 nng7 seng, chit8 seng hou7 cha-bou2-kiann2 teh chhiu2-kun, teh bo5-kau3, ian5-lou7 kiann5, ian5-lou7 khau3, khau3 beh si2, khau3 beh chiah8 ti-sai2-phi2."
        ]
      ],
      "篇名": "105. 月娘月光光（一）"
    },
    {
      "段": [
        [
          "月娘月光光，騎馬過南塘。南塘得過，掠貓仔來戴髻；戴著，揭竹篙，托鶆鶚；鶆鷂跋落田，嫁酒瓶，酒瓶卜貯酒，嫁掃帚，掃帚卜掃地，嫁予賣雜細，賣雜細兮卜搖鈴鐺，嫁司功，司功卜讀疏，嫁破布，破布卜補衫，嫁牛擔，牛擔卜犁田，嫁酒瓶，酒瓶走入空，目[目+聶]仔無頭鬃。",
          "Goeh8-niu5 goeh8 kng-kng, khia5-be2 koe3 lam5-tng5. lam5-tng5 be7 tit koe3, liah8 niau-a2 lai5 ti3 ke3; ti3 be7 tioh8, gia5 tek-ko, thuh lai7-hio7; lai7-hio7 poah8 loh8 chhan5, ke3 chiu2-pan5, chiu2-pan5 beh te2 chiu2, ke3 sau3-chhiu2, sau3-chhiu2 beh sau3-te7, ke3 hou7 be7 chap8-se3, be7 chap8-se3--e5 beh io5 leng5-liang, ke3 sai-kong, sai-kong beh thak8 se, ke3 phoa3-pou3, phoa3-pou3 beh pou2-sann, ke3 gu5-tann, gu5-tann beh le5-chhan5, ke3 chiu2-pan5, chiu2-pan5 chau2 jip8 khang, bak8-nih-a2 bo5 thau5-chang."
        ]
      ],
      "篇名": "106. 月娘月光光（二）"
    },
    {
      "段": [
        [
          "月娘月光光，起厝田中央；田螺做水缸，秞草做眠床，目屎做飯湯。",
          "Goeh8-niu5 goeh8 kng-kng, khi2 chhu3 chhan5-tiong-ng; chhan5-le5 cho3 chui2-kng, tiu7-chhau2 cho3 bin5-chhng5, bak8-sai2 cho3 png7-thng."
        ]
      ],
      "篇名": "107. 月娘月光光（三）"
    },
    {
      "段": [
        [
          "月娘月光光，起厝田中央，田螺做水缸，色褲做眠床，骹帛做大腸。",
          "Goeh8-niu5 goeh8 kng-kng, khi2 chhu3 chhan5-tiong-ng, chhan5-le5 cho3 chui2-kng, sek-khou3 cho3 bin5-chhng5, kha-peh8 cho3 toa7-tng5."
        ]
      ],
      "篇名": "108. 月娘月光光（四）"
    },
    {
      "段": [
        [
          "月娘娘，月弟弟，汝是兄，我是弟，呣通割我囡仔雙爿耳。",
          "Goeh8-niu5-niu5, goeh8-ti-ti, li2 si7 hiann, goa2 si7 ti7, m7-thang koah goa2 gin2-a2 siang-peng5 hinn7."
        ]
      ],
      "篇名": "109. 月娘娘"
    },
    {
      "段": [
        [
          "水蛙仔囝，出世肚大大，喙闊闊，田中央，起厝蹛，水蛙仔囝，無人教，自然會唱歌。",
          "Chui2-ke-a2-kiann2, chhut-si3 tou7 toa7-toa7, chhui3 khoah-khoah, chhan5-tiong-ng, khi2 chhu3 toa3, chui2-ke-a2-kiann2, bo5 lang5 ka3, chu7-jian5 e7 chhiunn3-koa."
        ]
      ],
      "篇名": "110. 水蛙仔囝"
    },
    {
      "段": [
        [
          "水蛙仔倌，牽金線，牽馬落南山，南山無馬草，牽老婆仔門骹口，老婆仔扑一下，疼疼疼，投來投去投寶鏡，寶鏡去瓦窯，投來投去投嬸婆，嬸婆開窗仔賣粗紙，投來投去投著我，害我心肝噗噗彈，雞母弄雞僆，雞僆跋落井，井烏烏，鱔魚咬魚姑，魚姑沒沒泅，老公老媽穿破裘，穿十八補，佇船仔頭哭無某，掠一个水蛙仔倌予做某。",
          "Chui2-ke-a2-koann, khan kim-soann3, khan-be2 loh8 lam5-soann, lam5-soann bo5 be2-chhau2, khan kau3 lau7-po5--a2 mng5-kha-khau2, lau7-po5--a2 phah chit8-e7, thiann3-thiann3-thiann3, tau5 lai5 tau5 khi3 tau5 po2-kiann3, po2-kiann3 khi3 hia7-io5, tau5 lai5 tau5 khi3 tau5 chim2-po5, chim2-po5 khui thang-a2 be7 chhou-choa2, tau5 lai5 tau5 khi3 tau5 tioh8 goa2, hai7 goa2 sim-koann phok8-phok8-toann5, ke-bu2 lang7 ke-noa7, ke-noa7 poah8 loh8 chenn2, chenn2 ou-ou, sian7-hi5 ka7 hi5-kou, hi5-kou bok8-bok8-siu5, lau7-kong lau7-ma2 chheng7 phoa3-hiu5, chheng7 kau3 chap8-peh pou2, ti7 chun5-a2-thau5 khau3 bo5 bou2, liah8 chit8 e5 chui2-ke-a2-koann hou7 cho3 bou2."
        ]
      ],
      "篇名": "111. 水蛙仔倌（一）"
    },
    {
      "段": [
        [
          "水蛙仔倌，牽金線，牽馬上南山，南山無馬草，牽老婆仔門骹口，老婆扑一下，疼疼疼，投來投去投保正，保正去貺龜，投姊夫，姊夫去賣蠔，投嬸婆，嬸婆賣粗紙，投來投去投著我，害我心肝噗噗彈，雞母弄雞僆，雞僆下落井，井烏烏，鱔魚咬蝦姑，蝦姑走去踮，龜咬劍，劍一缺，龜咬鱉，鱉無尾，蟺蟲咬柿粿，柿粿必做周，蟺蟲咬鰗鰍，鰗鰍水裡泅，老人穿破裘，破裘十八補，佇田岸頭哭無某，掠著水蛙仔倌予做某。",
          "Chui2-ke-a2-koann, khan kim-soann3, khan be2 chiunn7 lam5-soann, lam5-soann bo5 be2-chhau2, khan kau3 lau7-po5--a2 mng5-kha-khau2, lau7-po5 phah chit8-e7, thiann3-thiann3-thiann3, tau5 lai5 tau5 khi3 tau5 po2-chiann3, po2-chiann3 khi3 tuh-ku, tau5 chi2-hu, chi2-hu khi3 be7 o5, tau5 chim2-po5, chim2-po5 be7 chhou-choa2, tau5 lai5 tau5 khi3 tau5 tioh8 goa2, hai7 goa2 sim-koann phok8-phok8-toann5, ke-bu2 lang7 ke-noa7, ke-noa7 he7 loh8 chenn2, chenn2 ou-ou, sian7-hi5 ka7 he5-kou, he5-kou chau2 khi3 ku, ku ka7 kiam3, kiam3 chit8 khih, ku ka7 pih, pih bo5 boe2, sian7-thang5 ka7 khi7-koe2, khi7-koe2 pit cho3 chiu, sian7-thang5 ka7 hou5-chhiu, hou5-chhiu chui2--nih siu5, lau7-lang5 chheng7 phoa3-hiu5, phoa3-hiu5 chap8-peh pou2, ti7 chhan5-hoann7-thau5 khau3 bo5 bou2, liah8 tioh8 chui2-ke-a2-koann hou7 cho3 bou2."
        ]
      ],
      "篇名": "112. 水蛙仔倌（二）"
    },
    {
      "段": [
        [
          "水蛙仔倌，牽金線，牽馬落南山，南山無馬草，牽老婆仔門骹口，老婆仔跋一倒，疼疼疼，投保正，保正賣真珠，投來投去投姊夫，姊夫賣粗紙，投來投去投著我，害我心肝噗噗彈，雞母[毛^火]雞僆，雞僆跋落井，井烏烏，卜刣刣尼姑，尼姑走去踮，龜咬劍，劍無尾，蟺蟲咬柿粿，柿粿必做周，蟺蟲咬鰗鰍，鰗鰍水裡泅，老人穿破裘，穿去十八補，佇田岸頭哭無某，哭著水蛙仔囝予做某。",
          "Chui2-ke-a2-koann, khan kim-soann3 , khan be2 loh8 lam5-soann, lam5-soann bo5 be2-chhau2, khan kau3 lau7-po5--a2 mng5-kha-khau2, lau7-po5--a2 poah8 chit8 to2, thiann3-thiann3-thiann3, tau5 po2-chiann3, po2-chiann3 be7 chin-chu, tau5 lai5 tau5 khi3 tau5 chi2-hu, chi2-hu be7 chhou-choa2, tau5 lai5 tau5 khi3 tau5 tioh8 goa2, hai7 goa2 sim-koann phok8-phok8-toann5, ke-bu2 chhoa7 ke-noa7, ke-noa7 poah8 loh8 chenn2, chenn2 ou-ou, beh thai5 thai5 ni5-kou, ni5-kou chau2 khi3 ku, ku ka7 kiam3, kiam3 bo5 boe2, sian7-thang5 ka7 khi7-koe2, khi7-koe2 pit cho3 chiu, sian7-thang5 ka7 hou5-chhiu, hou5-chhiu chui2--nih siu5, lau7-lang5 chheng7 phoa3-hiu5, chheng7 khi3 chap8-peh pou2, ti7 chhan5-hoann7-thau5 khau3 bo5 bou2, khau3 tioh8 chui2-ke-a2-kiann2 hou7 cho3 bou2."
        ]
      ],
      "篇名": "113. 水蛙仔倌（三）"
    },
    {
      "段": [
        [
          "水蛙仔倌，牽金線，牽馬落南山，南山無馬草，走老婆仔門骹口，老婆仔扑一下，疼疼疼，投來投去投目鏡，目鏡去做客，投來投去投阿伯，阿伯去貺龜，投來投去投姊夫，姊夫去刻紙，投來投去投著我，害我心肝噗噗彈，雞母弄雞僆，雞僆跳落井，井烏烏，鱔魚咬蝦姑，蝦姑走去踮，龜咬劍，劍無尾，龜咬粿，粿好食，鵁鴒換笳[竹^歷]，笳[竹^歷]好曝粟，四嬸換四叔，四叔好歕風，老婆仔扑老公，老婆偷糶米，糶幾升？糶升半，頭鬃仔螺扭起來看，看啥貨，看新娘，新娘看著大大大。有錢則來娶，娶入廳，拜阿兄，阿兄穿褲白溜溜，阿嫂穿褲結四毬，四毬接牡丹，牡丹接石榴，石榴開花朱朱紅，食爸食母呣成人，食兄兄受氣，食嫂嫂唸醹。謳咾兄，謳咾弟，謳咾親家敖教示，教示汝呰个頭無梳面無洗，路溝仔糜糊糊一喙[卑+頁]。",
          "Chui2-ke-a2-koann, khan kim-soann3, khan be2 loh8 lam5-soann, lam5-soann bo5 be2-chhau2, chau2 kau3 lau7-po5--a2 mng5-kha-khau2, lau7-po5--a2 phah chit8-e7, thiann3-thiann3-thiann3, tau5 lai5 tau5 khi3 tau5 bak8-kiann3, bak8-kiann3 khi3 cho3-kheh, tau5 lai5 tau5 khi3 tau5 a-peh, a-peh khi3 tuh-ku, tau5 lai5 tau5 khi3 tau5 chi2-hu, chi2-hu khi3 khek-choa2, tau5 lai5 tau5 khi3 tau5 tioh8 goa2, hai7 goa2 sim-koann phok8-phok8-toann5, ke-bu2 lang7 ke-noa7, ke-noa7 thiau3 loh8 chenn2, chenn2 ou-ou, sian7-hi5 ka7 he5-kou, he5-kou chau2 khi3 ku, ku ka7 kiam3, kiam3 bo5 boe2, ku ka7 koe2, koe2 ho2-chiah8, ka-leng7 oann7 kio5-lek8, kio5-lek8 ho2 phak8 chhek, si3-chim2 oann7 si3-chek, si3-chek ho2 pun5-hong, lau7-po5--a2 phah lau7-kong, lau7-po5 thau thio3 bi2, thio3 kui2 seng? Thio3 seng poann3, thau5-chang-a2-le5 giu2 khi2 lai5 khoann3, khoann3 siann2-hoe3, khoann3 sin-niu5, sin-niu5 khoann3 tioh8 toa7-toa7-toa7. u7-chinn5 chiah lai5 chhoa7, chhoa7 jip8 thiann, pai3 a-hiann, a-hiann chheng7-khou3 peh8-liu-liu, a-so2 chheng7-khou3 kat si3-kiu5, si3-kiu5 chiap bou2-tan, bou2-tan chiap chioh8-liu5, chioh8-liu5 khui-hoe chu-chu ang5, chiah8 pe7 chiah8 bu2 m7-chiann5 lang5, chiah8 hiann hiann siu7-khi3, chiah8 so2 so2 liam7-ju2. o-lo2 hiann, o-lo2 ti7, o-lo2 chhin-ke gau5 ka3-si7, ka3-si7 li2 chiah-e5 thau5 bo5 se bin7 bo5 se2, lou7-kau-a2-moe5 kou5 kou5 chit8 chhui3-phoe2."
        ]
      ],
      "篇名": "114. 水蛙仔倌（四）"
    },
    {
      "段": [
        [
          "水狩爺！骹翹翹，面憔憔，保庇大豬來入椆。來悾悾，去戇戇，腰肚據我摸。恁某吵，呣免聽；恁母罵，呣免驚；我若叫，汝著乖乖也行。",
          "Chui2-siu2-ia5! Kha khiau3-khiau3, bin7 chiau5-chiau5, po2-pi3 toa7-ti lai5 jip8 tiau5. lai5 khong-khong, khi3 gong7-gong7, io-tou7 ku3 goa2 bong. Lin2 bou2 chha2, m7 bian2 thiann; lin2 bu2 me7, m7 bian2 kiann; goa2 na7 kio3, li2 tioh8 koai-koai-a2 kiann5."
        ]
      ],
      "篇名": "115. 水狩爺"
    },
    {
      "段": [
        [
          "火金星，十五暝，暝挵鼓，先生娘大腹肚，正月生查甫，二月生查某，坐我船，扑我鼓，食我白米飯，配我鹹菜脯。",
          "Hoe2-kim-chhenn, chap8-gou7 me5, me5 long3-kou2, sian-sinn-niu5 toa7-pak-tou2, chiann--goeh8 senn cha-pou, ji7--goeh8 senn cha-bou2, che7 goa2 chun5, phah goa2 kou2, chiah8 goa2 peh8-bi2-png7, phoe3 goa2 kiam5-chhai3-pou2."
        ]
      ],
      "篇名": "116. 火金星（一）"
    },
    {
      "段": [
        [
          "火金星，十五暝，暝挵鼓，先生娘大腹肚，正月生查甫，二月生查某，食恁一碗糜仔配菜脯，卜佫添，搧喙邊，卜佫貯，搧喙[卑+頁]。",
          "Hoe2-kim-chhenn, chap8-gou7 me5, me5 long3-kou2, sian-sinn-niu5 toa7-pak-tou2, chiann--goeh8 senn cha-pou, ji7--goeh8 senn cha-bou2, chiah8 lin2 chit8 oann2 moe5-a2 phoe3 chhai3-pou2, beh koh thinn, sian3 chhui3-pinn, beh koh te2, sian3 chhui3-phoe2."
        ]
      ],
      "篇名": "117. 火金星（二）"
    },
    {
      "段": [
        [
          "火金星，十五暝，請恁姊仔來食茶，茶米芳，茶米紅，洪大妗做媒人，做佗位？做大房，大房人刣豬，二房人刣羊，扑鑼扑鼓娶新娘，新娘著火燒，囝婿怫怫趒，趒田中央，一尾鯽仔魚四人扛，扛上廳，拜大兄，大兄無穿襖，拜阿嫂，阿嫂無穿裙，拜龍船，龍船噗噗飛，拜茶鍋，茶鍋淌淌滾，一个查某人仔偷抹粉。",
          "Hoe2-kim-chhenn, chap8-gou7 me5, chhiann2 lin2 chi2--a2 lai5 chiah8-te5, te5-bi2 phang, te5-bi2 ang5, Ang5 toa7-kim7 cho3 hm5-lang5, cho3 toh-ui7? Cho3 toa7-pang5, toa7-pang5 lang5 thai5 ti, ji7-pang5 lang5 thai5 iunn5, phah-lo5 phah-kou2 chhoa7 sin-niu5, sin-niu5 toh8-hoe2 sio, kiann2-sai3 phut-phut-tio5, tio5 kau3 chhan5-tiong-ng, chit8 boe2 chit-a2-hi5 si3 lang5 kng, kng chiunn7 thiann, pai3 toa7-hiann, toa7-hiann bo5 chheng7 o2, pai3 a-so2, a-so2 bo5 chheng7 kun5, pai3 leng5-chun5, leng5-chun5 phok-phok-poe, pai3 te5-oe, te5-oe chhiang5-chhiang5-kun2, chit8 e5 cha-bou2 lang5-a2 thau boah-hun2."
        ]
      ],
      "篇名": "118. 火金星（三）"
    },
    {
      "段": [
        [
          "火金星，十五暝，請恁姊仔來食茶，茶米紅，茶米芳，央大妗做媒人，做佗位？做大房，大房人刣豬，二房人刣羊，扑鑼扑鼓娶新娘，新娘著火燒，囝婿怫怫趒，趒田中央，一尾鯽仔魚四人扛，扛上廳，拜大兄，大兄無穿襖，拜阿嫂，阿嫂無穿裙，拜龍船，龍船噗噗飛，拜茶鍋，茶鍋淌淌滾，一个查某人偷抹粉。",
          "Hoe2-kim-chhenn, chap8-gou7 me5, chhiann2 lin2 chi2--a2 lai5 chiah8-te5, te5-bi2 ang5, te5-bi2 phang, iang toa7-kim7 cho3 hm5-lang5, cho3 toh-ui7? Cho3 toa7-pang5, toa7-pang5 lang5 thai5 ti, ji7-pang5 lang5 thai5 iunn5, phah-lo5 phah-kou2 chhoa7 sin-niu5, sin-niu5 toh8-hoe2 sio, kiann2-sai3 phut-phut-tio5, tio5 kau3 chhan5-tiong-ng, chit8 boe2 chit-a2-hi5 si3 lang5 kng, kng chiunn7 thiann, pai3 toa7-hiann, toa7-hiann bo5 chheng7 o2, pai3 a-so2, a-so2 bo5 chheng7 kun5, pai3 leng5-chun5, leng5-chun5 phok-phok-poe, pai3 te5-oe, te5-oe chhiang5-chhiang5-kun2, chit8 e5 cha-bou2 lang5 thau boah-hun2."
        ]
      ],
      "篇名": "119. 火金星（四）"
    },
    {
      "段": [
        [
          "火金星，十五暝，請您姊仔來食茶。茶米芳，茶米紅，洪大妗做媒人。做佗位？做大房。做大房，大房人刣豬，細房人刣羊；扑鑼扑鼓娶新娘。新娘著火燒，囝婿蹼蹼趒，趒到田中央，一尾鯽魚四人扛。扛上廳，拜大兄，阿兄無穿襖，拜阿嫂，阿嫂無穿裙，拜龍船，龍船翸翸飛，拜茶鍋，茶鍋淌淌滾，一个查某人仔偷抹粉。",
          "Hoe2-kim-chhenn, chap8-gou7 me5, chhiann2 lin2 chi2--a2 lai5 chiah8-te5. Te5-bi2 phang, te5-bi2 ang5, Ang5 toa7-kim7 cho3 hm5-lang5. Cho3 toh-ui7? Cho3 toa7-pang5. Cho3 toa7-pang5, toa7-pang5 lang5 thai5 ti, se3-pang5 lang5 thai5 iunn5; phah-lo5 phah-kou2 chhoa7 sin-niu5. sin-niu5 toh8-hoe2 sio, kiann2-sai3 phok-phok-tio5 , tio5 kau3 chhan5-tiong-ng, chit8 boe2 chit-hi5 si3 lang5 kng. Kng chiunn7 thiann, pai3 toa7-hiann, a-hiann bo5 chheng7 o2, pai3 a-so2, a-so2 bo5 chheng7 kun5, pai3 leng5-chun5 , leng5-chun5 phun2-phun2-poe, pai3 te5-oe, te5-oe chhiang5-chhiang5-kun2, chit8 e5 cha-bou2 lang5-a2 thau boah-hun2."
        ]
      ],
      "篇名": "120. 火金星（五）"
    },
    {
      "段": [
        [
          "火金星，十五暝，請恁姨姐來食茶；茶芳芳，茶米紅，洪大妗，做媒人，做幾房？做二房；大房人刣豬，小房人刣羊，扑鑼扑鼓娶新娘，新娘著火燒，囝婿噗噗跳，跳田中央；一尾鯽四人扛，扛入廳，拜阿兄，阿兄無穿裙，拜龍船，龍船噗噗飛，拜茶鍋，茶鍋淌淌滾，拜米粉。",
          "Hoe2-kim-chhenn, chap8-gou7 me5, chhiann2 lin2 i5-che2 lai5 chiah8-te5; te5 phang-phang, te5-bi2 ang5, Ang5 toa7-kim7, cho3 hm5-lang5, cho3 kui2 pang5? Cho3 ji7-pang5; toa7-pang5 lang5 thai5 ti, se3-pang5 lang5 thai5 iunn5, phah-lo5 phah-kou2 chhoa7 sin-niu5, sin-niu5 toh8-hoe2 sio, kiann2-sai3 phok-phok-thiau3, thiau3 kau3 chhan5-tiong-ng; chit8 boe2 chit si3 lang5 kng, kng jip8 thiann, pai3 a-hiann, a-hiann bo5 chheng7 kun5, pai3 leng5-chun5, leng5-chun5 phok-phok-poe, pai3 te5-oe, te5-oe chhiang5-chhiang5-kun2, pai3 bi2-hun2."
        ]
      ],
      "篇名": "121. 火金星（六）"
    },
    {
      "段": [
        [
          "火金蛄，來食茶，茶臭破，龍眼倌，開雨傘，叫汝來看。",
          "Hoe2-kim-kou, lai5 chiah8-te5, te5 chhau3 phoa3, geng5-geng2-koann, khui hou7-soann3, kio3 li2 lai5 khoann3."
        ]
      ],
      "篇名": "122. 火金蛄（一）"
    },
    {
      "段": [
        [
          "火金蛄，來食茶，茶燒燒，配弓蕉，茶冷冷，配龍眼，龍眼會開花，匏仔換冬瓜，冬瓜好煮湯，匏仔換粗糠，粗糠卜起火，九嬸婆仔[敖^力]炊粿，炊徦臭焦兼著火。",
          "Hoe2-kim-kou, lai5 chiah8-te5, te5 sio-sio, phoe3 kin-chio, te5 leng2-leng2, phoe3 geng5-geng2, geng5-geng2 e7 khui-hoe, pu5-a2 oann7 tang-koe, tang-koe ho2 chu2-thng, pu5-a2 oann7 chhou-khng, chhou-khng beh khi2-hoe2, kau2-chim2-po5--a2 gau5 chhoe-koe2, chhoe kah chhau3-ta kiam toh8-hoe2."
        ]
      ],
      "篇名": "123. 火金蛄（二）"
    },
    {
      "段": [
        [
          "火金蛄，來食茶，茶燒燒，配弓蕉，茶冷冷，配龍眼，龍眼會開花，匏仔換冬瓜，冬瓜好煮湯，匏仔換粗糠，粗糠好起火，九嬸婆仔[敖^力]炊粿，炊徦臭火焦，又佫兼著火。",
          "Hoe2-kim-kou, lai5 chiah8-te5, te5 sio-sio, phoe3 kin-chio, te5 leng2-leng2, phoe3 geng5-geng2, geng5-geng2 e7 khui-hoe, pu5-a2 oann7 tang-koe, tang-koe ho2 chu2-thng, pu5-a2 oann7 chhou-khng, chhou-khng ho2 khi2-hoe2, kau2-chim2-po5--a2 gau5 chhoe-koe2, chhoe kah chhau3-hoe2-ta, iu7-koh kiam toh8-hoe2."
        ]
      ],
      "篇名": "124. 火金蛄（三）"
    },
    {
      "段": [
        [
          "火金蛄，來食茶，茶燒燒，來食弓蕉，弓蕉冷冷，配龍眼，龍眼會開花，匏仔換冬瓜，冬瓜好煮湯，匏仔換粗糠，粗糠卜起火，九嬸婆仔[敖^力]炊粿，炊徦臭火焦，兼著火。",
          "Hoe2-kim-kou, lai5 chiah8-te5, te5 sio-sio, lai5 chiah8 kin-chio, kin-chio leng2-leng2, phoe3 geng5-geng2, geng5-geng2 e7 khui-hoe, pu5-a2 oann7 tang-koe, tang-koe ho2 chu2-thng, pu5-a2 oann7 chhou-khng, chhou-khng beh khi2-hoe2, kau2-chim2-po5--a2 gau5 chhoe-koe2, chhoe kah chhau3-hoe2-ta, kiam toh8-hoe2."
        ]
      ],
      "篇名": "125. 火金蛄（四）"
    },
    {
      "段": [
        [
          "火金蛄，來食茶，茶燒燒，配弓蕉，弓蕉冷冷，配龍眼，龍眼蛀核，來食林菝仔核，林菝仔核無籽，控汝的臭頭疕。",
          "Hoe2-kim-kou, lai5 chiah8-te5, te5 sio-sio, phoe3 kin-chio, kin-chio leng2-leng2, phoe3 geng5-geng2, geng5-geng2 chiu3-hut8, lai5 chiah8 na2-poat8-a2 hut8, na2-poat8-a2 hut8 bo5 chi2, khang3 li2 e5 chhau3-thau5 phi2."
        ]
      ],
      "篇名": "126. 火金蛄（五）"
    },
    {
      "段": [
        [
          "火金姑，火犁犁，請恁姨仔來食茶，茶芳芳，叫大妗，做媒人，三歲姑，四歲姊(囉)，食檳榔，烏喙齒(囉)，房唉洗頭嫂也罵，廳唉洗頭哥仔罵，哥啊哥，嫂啊嫂，呣免罵，十二月初三卜來嫁，嫁去佗，嫁去sam-tsan5-la7-li7-kan2，小弟小妹舁椅踮路等。",
          "Hoe2-kim-kou, hoe2 le5-le5, chhiann2 lin2 i5-a2 lai5 chiah8-te5, te5 phang-phang, kio3 toa7-kim7, cho3 hm5-lang5, sann hoe3 kou, si3 hoe3 chi2 (loh), chiah8 pin-nng5, ou-chhui3-khi2 (loh), pang5--e5 se2-thau5 so2--a2 me7, thiann--e5 se2-thau5 ko--a2 me7, ko ah ko, so2 ah so2, m7 bian2 me7, chap8-ji7 goeh8 chhoe-sann beh lai5 ke3, ke3 khi3 toh, ke3 khi3 sam-chan5-la7-li7-kan2, sio2-ti7 sio2-moe7 giah8 i2 ku lou7 tan2."
        ]
      ],
      "篇名": "127. 火金蛄（六）"
    },
    {
      "段": [
        [
          "火金姑，下落塗，坐我船，扑我鼓，食我白米飯，配我鹽魚脯，對我門口埕過，予我掠來做某。",
          "Hoe2-kim-kou, he7 loh8 thou5, che7 goa2 chun5, phah goa2 kou2, chiah8 goa2 peh8-bi2-png7, phoe3 goa2 kiam5-hi5-pou2, tui3 goa2 mng5-khau2-tiann5 koe3, hou7 goa2 liah8 lai5 cho3 bou2."
        ]
      ],
      "篇名": "128. 火金蛄（七）"
    },
    {
      "段": [
        [
          "火金蛄，來食茶，茶臭破，龍眼干，關雨傘，叫汝來看，看啥貨，看新娘，新娘淌淌滾，死囡仔栽。偷揠竹筍，揠卜予婆仔做月裡，婆仔生啥貨。",
          "Hoe2-kim-kou, lai5 chiah8-te5, te5 chhau3 phoa3, geng5-geng2-koann, koainn hou7-soann3, kio3 li2 lai5 khoann3, khoann3 siann2-hoe3, khoann3 sin-niu5, sin-niu5 chhiang5-chhiang5-kun2, si2 gin2-a2-chai. Thau iah tek-sun2, iah beh hou7 po5--a2 cho3 goeh8-lai7, po5--a2 senn siann2-hoe3."
        ]
      ],
      "篇名": "129. 火金蛄（八）"
    },
    {
      "段": [
        [
          "火金姑，來食茶，茶臭破，龍眼倌，開雨傘，叫汝來看。",
          "Hoe2-kim-kou, lai5 chiah8-te5, te5 chhau3 phoa3, geng5-geng2-koann, khui hou7-soann3, kio3 li2 lai5 khoann3."
        ]
      ],
      "篇名": "130. 火金蛄（九）"
    },
    {
      "段": [
        [
          "火金蛄，來食茶，茶燒燒，來食弓蕉，弓蕉冷冷，配龍眼，龍眼滑滑，來食林菝，林菝猶未結籽，食了會落喙齒。",
          "Hoe2-kim-kou, lai5 chiah8-te5, te5 sio-sio, lai5 chiah8 kin-chio, kin-chio leng2-leng2, phoe3 geng5-geng2, geng5-geng2 kut8-kut8, lai5 chiah8 na2-poat8, na2-poat8 iau2-boe7 kiat-chi2, chiah8 liau2 e7 lak chhui3-khi2."
        ]
      ],
      "篇名": "131. 火金蛄（十）"
    },
    {
      "段": [
        [
          "火金蛄，來食茶，茶燒燒，來食弓蕉，弓蕉冷冷，來食龍眼，龍眼愛剝殼，來食林菝，林菝全全籽，食一下落喙齒。",
          "Hoe2-kim-kou, lai5 chiah8-te5, te5 sio-sio, lai5 chiah8 kin-chio, kin-chio leng2-leng2, lai5 chiah8 geng5-geng2, geng5-geng2 ai3 peh-khak, lai5 chiah8 na2-poat8, na2-poat8 choan5-choan5 chi2, chiah8 chit8-e7 lak chhui3-khi2."
        ]
      ],
      "篇名": "132. 火金蛄（十一）"
    },
    {
      "段": [
        [
          "火金蛄，來食茶，茶芳芳，果子紅，大妗做媒人，做佗位？做大房，大房人刣豬，二房人刣羊，扑鑼扑鼓娶新娘，新娘紅喙[卑+頁]，揭火管，歕燈火，揭白扇，使目尾。",
          "Hoe2-kim-kou, lai5 chiah8-te5, te5 phang-phang, koe2-chi2 ang5, toa7-kim7 cho3 hm5-lang5, cho3 toh-ui7? Cho3 toa7-pang5, toa7-pang5 lang5 thai5 ti, ji7-pang5 lang5 thai5 iunn5, phah-lo5 phah-kou2 chhoa7 sin-niu5, sin-niu5 ang5 chhui3-phoe2, gia5 hoe2-kong2, pun5 teng-hoe2, gia5 peh8-sinn3, sai2 bak8-boe2."
        ]
      ],
      "篇名": "133. 火金蛄（十二）"
    },
    {
      "段": [
        [
          "火金蛄，來食茶，茶芳芳，果子紅，大妗做媒人，做佗位？做大房，大房人刣豬，二房人刣羊，扑鑼扑鼓娶新娘，新娘長燕尾，揭薰吹，歕燈火，揭白扇，使目尾。",
          "Hoe2-kim-kou, lai5 chiah8-te5, te5 phang-phang, koe2-chi2 ang5, toa7-kim7 cho3 hm5-lang5, cho3 toh-ui7? Cho3 toa7-pang5, toa7-pang5 lang5 thai5 ti, ji7-pang5 lang5 thai5 iunn5, phah-lo5 phah-kou2 chhoa7 sin-niu5, sin-niu5 tng5 inn3-boe2, gia5 hun-chhoe, pun5 teng-hoe2, gia5 peh8-sinn3, sai2 bak8-boe2."
        ]
      ],
      "篇名": "134. 火金蛄（十三）"
    },
    {
      "段": [
        [
          "火金蛄，下落塗，坐我船，扑我鼓，食我清米飯，配我鹹魚脯，對我門口埕過，予我掠來做某。",
          "Hoe2-kim-kou, he7 loh8 thou5, che7 goa2 chun5, phah goa2 kou2, chiah8 goa2 chheng bi2-png7, phoe3 goa2 kiam5-hi5-pou2, tui3 goa2 mng5-khau2-tiann5 koe3, hou7 goa2 liah8 lai5 cho3 bou2."
        ]
      ],
      "篇名": "135. 火金蛄（十四）"
    },
    {
      "段": [
        [
          "火金蛄，十五暝，坐大船，扑大鼓，魚摃鼓，先生娘大腹肚，正月生查甫，二月生查某，食白飯，配菜脯。",
          "Hoe2-kim-kou, chap8-gou7 me5, che7 toa7-chun5, phah toa7-kou2, hi5 kong3-kou2, sian-sinn-niu5 toa7-pak-tou2, chiann--goeh8 senn cha-pou, ji7--goeh8 senn cha-bou2, chiah8 peh8-png7, phoe3 chhai3-pou2."
        ]
      ],
      "篇名": "136. 火金蛄（十五）"
    },
    {
      "段": [
        [
          "火金蛄，十五暝，請恁姨仔來食茶，茶米芳，嫁好翁，茶米紅，廕大妗，大妗做媒人，大房人刣豬，小房人刣羊，扑鑼鼓，娶新娘，新娘插紅花，匏仔換金瓜。",
          "Hoe2-kim-kou, chap8-gou7 me5, chhiann2 lin2 i5-a2 lai5 chiah8-te5, te5-bi2 phang, ke3 ho2-ang, te5-bi2 ang5, ng3 toa7-kim7, toa7-kim7 cho3 hm5-lang5, toa7-pang5 lang5 thai5 ti, se3-pang5 lang5 thai5 iunn5, phah lo5-kou2, chhoa7 sin-niu5, sin-niu5 chhah ang5-hoe, pu5-a2 oann7 kim-koe."
        ]
      ],
      "篇名": "137. 火金蛄（十六）"
    },
    {
      "段": [
        [
          "火金蛄，十五暝，坐大船，扑大鼓，魚摃鼓，先生娘大腹肚，正月生查甫，二月生查某，食白飯，配菜脯。",
          "Hoe2-kim-kou, chap8-gou7 me5, che7 toa7-chun5, phah toa7-kou2, hi5 kong3-kou2, sian-sinn-niu5 toa7-pak-tou2, chiann--goeh8 senn cha-pou, ji7--goeh8 senn cha-bou2, chiah8 peh8-png7, phoe3 chhai3-pou2."
        ]
      ],
      "篇名": "138. 火金蛄（十七）"
    },
    {
      "段": [
        [
          "火金蛄，十五暝，魚摃鼓，先生娘大腹肚，正月生查甫，二月生查某，坐大船，扑大鼓，食白飯，配菜脯。",
          "Hoe2-kim-kou, chap8-gou7 me5, hi5 kong3-kou2, sian-sinn-niu5 toa7-pak-tou2, chiann--goeh8 senn cha-pou, ji7--goeh8 senn cha-bou2, che7 toa7-chun5, phah toa7-kou2, chiah8 peh8-png7, phoe3 chhai3-pou2."
        ]
      ],
      "篇名": "139. 火金蛄（十八）"
    },
    {
      "段": [
        [
          "火金蛄，火挵鼓，食汝一碗白米飯，卜佫添，予阿兄搧喙邊，卜佫貯，予阿嫂搧喙[卑+頁]，搧一下疼，投呀投目鏡，目鏡去做客，投呀投大伯，大伯去分龜，投呀投姊夫，姊夫去弄鐃，小妹目屎輾輾流。",
          "Hoe2-kim-kou, hoe2 long3-kou2, chiah8 li2 chit8 oann2 peh8-bi2-png7, beh koh thinn, hou7 a-hiann sian3 chhui3-pinn, beh koh te2, hou7 a-so2 sian3 chhui3-phoe2, sian3 chit8-e7 thiann3, tau5 ah tau5 bak8-kiann3, bak8-kiann3 khi3 cho3-kheh, tau5 ah tau5 toa7-peh, toa7-peh khi3 pun ku, tau5 ah tau5 chi2-hu, chi2-hu khi3 lang7 lau5, sio2-moe7 bak8-sai2 lian3-lian3-lau5."
        ]
      ],
      "篇名": "140. 火金蛄（十九）"
    },
    {
      "段": [
        [
          "火車卜行行鐵枝，菜店查某點胭脂，點朱朱紅，菜店查某[敖^力]揀人，autobile 噗噗噗，駛去公園洗身驅。",
          "Hoe2-chhia beh kiann5 kiann5 thih-ki, chhai3-tiam3 cha-bou2 tiam2 ian-chi, tiam2 kau3 chu-chu ang5, chhai3-tiam3 cha-bou2 gau5 keng2 lang5, autobile pu-pu-pu, sai2 khi3 kong-hng5 se2 sin-khu."
        ]
      ],
      "篇名": "141. 火車卜行行鐵枝"
    },
    {
      "段": [
        [
          "火車卜行東港橋，愈行愈走愈咧叫，一聲垛來，一聲長，真[敖^力]搖。搖一下來，搖一下去，嗶噗趒。火車卜行西螺橋，愈行愈走愈愛搖，鶯歌若過是板橋，真[敖^力]搖。搖一下來，搖一下去，嗶噗趒。",
          "Hoe2-chhia beh kiann5 Tang2-kang2-kio5, ju2 kiann5 ju2 chau2 ju2 leh kio3, chit8 siann te2 lai5, chit8 siann tng5, chin gau5 io5. Io5 chit8-e7 lai5, io5 chit8-e7 khi3, phih8-phok8-tio5. Hoe2-chhia beh kiann5 Sai-le5-kio5, ju2 kiann5 ju2 chau2 ju2 ai3 io5, Eng-ko na7 koe3 si7 Pang-kio5, chin gau5 io5. Io5 chit8-e7 lai5, io5 chit8-e7 khi3, phih8-phok8-tio5."
        ]
      ],
      "篇名": "142. 火車卜行東港橋"
    },
    {
      "段": [
        [
          "冬粉湯，米粉炒，芋粿湯，食徦飽。",
          "Tang-hun2-thng, bi2-hun2-chha2, ou7-koe2-thng, chiah8 kah pa2."
        ]
      ],
      "篇名": "143. 冬粉湯"
    },
    {
      "段": [
        [
          "打馬膠，粘著骹，叫阿爸，買豬骹，豬骹箍仔焄爛爛，枵鬼囡仔流喙瀾。",
          "Tann2-ma2-ka, liam5 tioh8 kha, kio3 a-pa, be2 ti kha, ti-kha-khou-a2 kun5 noa7-noa7, iau-kui2 gin2-a2 lau5 chhui3-noa7."
        ]
      ],
      "篇名": "144. 打馬膠"
    },
    {
      "段": [
        [
          "扑手刀，應銅鑼，丈姆厝，好逸陶，逸陶[疒@益]，挈錢買甘蔗，甘蔗園，花園芳，囝婿騎馬探丈人，丈人無佇厝，姨仔呼狗咬姊夫，姊夫叫呣通，幾時後壁咬一空！和尚相扑覓頭鬃，尼姑抱囝出來看人。",
          "Phah chhiu2-to, in3 tang5-lo5, tiunn7-m2 chhu3, ho2 chhit-tho5, chhit-tho5 ia3, theh8 chinn5 be2 kam-chia3, kam-chia3-hng5, hoe-hng5 phang, kiann2-sai3 khia5-be2 tham3 tiunn7-lang5, tiunn7-lang5 bo5 ti7 chhu3, i5-a2 khou kau2 ka7 chi2-hu, chi2-hu kio3 m7-thang, kui2-si5 au7-piah ka7 chit8 khang! Hoe5-siunn7 sio-phah mai7 thau5-chang, ni5-kou pho7 kiann2 chhut lai5 khoann3 lang5."
        ]
      ],
      "篇名": "145. 扑手刀（一）"
    },
    {
      "段": [
        [
          "扑手刀，應銅鑼，丈姆厝，好逸陶，逸陶三，逸陶四，親家親姆來看戲，看著，挵鶆鷂，鶆鷂飛去山，恁阿姨肚臍割起來做豆乾。",
          "Phah chhiu2-to, in3 tang5-lo5, tiunn7-m2 chhu3, ho2 chhit-tho5, chhit-tho5 sann, chhit-tho5 si3, chhin-ke chhinn-m2 lai5 khoann3-hi3, khoann3 be7 tioh8, long3 lai7-hio7, lai7-hio7 poe khi3 soann, lin2 a-i5 tou7-chai5 koah khi2 lai5 cho3 tau7-koann."
        ]
      ],
      "篇名": "146. 扑手刀（二）"
    },
    {
      "段": [
        [
          "扑汝天，扑汝地，扑汝三十二五下，問汝用錢用偌濟？用千八，土地公，偷掠鴨，土地婆，笑哈哈，問汝鴨卵生幾粒？生兩粒，一粒米斗大，鰱魚門扇闊，豬頭百二斤，豬尾兩三斤，酒汝食，卵我食，弄汝盤呀盤，弄汝碗呀碗，鳥鼠過橋蟯蜘蛛。囡仔相對坐佇低椅仔頂，一面唸，一面互相扑對方的手。",
          "Phah li2 thinn, phah li2 te7, phah li2 sann-chap8 ji7-gou7 e7, mng7 li2 eng7 chinn5 eng7 joa7 che7? Eng7 chheng-peh, thou2-ti7-kong, thau-liah8 ah, thou2-ti7-po5, chhio3-ha-ha, mng7 li2 ah-nng7 senn kui2 liap8? Senn nng7 liap8, chit8 liap8 bi2-tau2 toa7, lian7-hi5 mng5-sinn3 khoah, ti-thau5 pah-ji7 kin, ti-boe2 nng7 sann kin, chiu2 li2 chiah8, nng7 goa2 chiah8, lang7 li2 poann5 ah poann5, lang7 li2 oann2 ah oann2, niau2-chhi2 koe3-kio5 la7 ti-tu. gin2-a2 sann-tui3 che7 ti7 ke7-i2-a2 teng2, chit8-bin7 liam7, chit8-bin7 hou7-siong phah tui3-hong e5 chhiu2."
        ]
      ],
      "篇名": "147. 扑汝天，扑汝地"
    },
    {
      "段": [
        [
          "扑嘮扑手刀，應銅鑼，鑼姊愛卜嫁，嫁都無，緊緊寫批去予哥，一哥送我一對金耳鉤，二哥送我一對繡枕頭，交呀交，交著柴梳姊也來梳頭，梳去光光光，油油油，落柑園，柑仔現黃摘來食，食去汁汁甜，送去一籃免挈錢。",
          "Phah lo7 phah chhiu2-to, in3 tang5-lo5, lo5-chi2 ai3 beh ke3, ke3 to bo5, kin2-kin2 sia2-phoe khi3 hou7 ko, it-ko sang3 goa2 chit8 tui3 kim-hinn7-kau, ji7-ko sang3 goa2 chit8 tui3 siu3-chim2-thau5, kau ah kau, kau tioh8 chha5-se chi2--a2 lai5 se-thau5, se khi3 kng-kng-kng, iu5-iu5-iu5, loh8 kam-hng5, kam-a2 hian7 ng5 ban2 lai5 chiah8, chiah8 khi3 chap-chap-tinn, sang3 khi3 chit8 na5 bian2 theh8 chinn5."
        ]
      ],
      "篇名": "148. 扑嘮扑手刀"
    },
    {
      "段": [
        [
          "扑鐵哥，應銅鑼，丈姆厝，好逸陶，逸陶[疒@益]，挈錢買甘蔗，甘蔗園仔芳芳芳，囝婿騎馬探丈人，丈人無佇厝，姨仔呼狗咬姊夫，姊夫叫呣通，無張持，後壁予狗咬一空。",
          "Phah-thih ko, in3 tang5-lo5 , tiunn7-m2 chhu3, ho2 chhit-tho5, chhit-tho5 ia3, theh8 chinn5 be2 kam-chia3, kam-chia3-hng5-a2 phang-phang-phang, kiann2-sai3 khia5-be2 tham3 tiunn7-lang5, tiunn7-lang5 bo5 ti7 chhu3, i5--a2 khou kau2 ka7 chi2-hu, chi2-hu kio3 m7-thang, bo5 tiunn-ti5, au7-piah hou7 kau2 ka7 chit8 khang."
        ]
      ],
      "篇名": "149. 扑鐵哥（一）"
    },
    {
      "段": [
        [
          "扑鐵哥，應銅鑼，丈姆厝，好逸陶，一哥交、二哥留，請恁三姊仔來梳頭，梳也光，篦也光，早早落柑園，柑園柑仔紅熾熾，頂街下街人扑鐵，扑鐵[耳+真]，做人新婦也艱難，也卜煮飯食，也卜擔水洗灶額，也卜掘塗去糊壁，煩惱天未光，煩惱鴨無卵，煩惱小姑卜嫁無嫁妝，煩惱小叔卜娶無眠床。",
          "Phah-thih ko, in3 tang5-lo5, tiunn7-m2 chhu3, ho2 chhit-tho5, it-ko kau, ji7-ko lau5, chhiann2 lin2 sann-chi2--a2 lai5 se-thau5, se-a2 kng, pin3-a2 kng, cha2-cha2 loh8 kam-hng5, kam-hng5 kam-a2 ang5-ki3-ki3, teng2-ke e7-ke lang5 phah-thih, phah-thih tan5, cho3 lang5 sin-pu7 ia7 kan-lan5, ia7 beh chu2-png7 chiah8, ia7 beh tann-chui2 se2 chau3-hiah8, ia7 beh kut8-thou5 khi3 kou5-piah, hoan5-lo2 thinn boe7 kng, hoan5-lo2 ah bo5 nng7, hoan5-lo2 sio2-kou beh ke3 bo5 ke3-chng, hoan5-lo2 sio2-chek beh chhoa7 bo5 bin5-chhng5."
        ]
      ],
      "篇名": "150. 扑鐵哥（二）"
    }
  ]
}
