{
  "作者": "蔡瑋芬",
  "出版年": "2006",
  "出版者": "2006台灣羅馬字國際學術研討會",
  "文類": "論文",
  "書寫系統": "漢羅",
  "資料": [
    {
      "段": [
        [
          "摘要",
          "Tiah-iau3"
        ],
        [
          "1980年代頂半期，文學思考e5主體ui3中國soa3移轉來台灣了後，台灣本土作家普遍用「台灣意識」來定位台灣文學，「台灣文學」這個名詞ma7初步來得著正名。M7-ku2，差不多仝一個時間生湠出來e5語言意識ma7刺激一koa2作家koh再去思考文學語言e5問題，ui3 chia著koh提出另外一款定位台灣文學e5方式：以文學語言來定位。1980年代中期以後，有台灣民族論e5論述開始teh建構，ti7這個民族論走chhoe7自我、重建主體e5論述中，以「家己」e5語言寫民族e5文學有伊e5必然性。Ti7這個原則之下，台語文學ui3日本時代台灣話文論爭接引傳統、ui3歐洲民族主義接枝理論，發展出「言文一致」kap「民族語言文學論」兩個重要理論。這兩個理論m7-na7是戰後台語文學運動e5根本論，ma7是後來受攻擊致到引起論爭e5兩個焦點。會當講，台語文學運動m7-na7是一場文學語言e5改革運動，ma7是用「語言」做條件，來ka7「台灣文學」做再定義e5一場運動。",
          "1980 ni5-tai7 teng2-poann3-ki5, bun5-hak8 su-kho2 e5 chu2-the2 ui3 Tiong-kok soa3-i5 tng2 lai5 Tai5-oan5 liau2-au7, Tai5-oan5 pun2-thou2 chok-ka phou2-phian3 iong7 “Tai5-oan5 i3-sek” lai5 teng7-ui7 Tai5-oan5 bun5-hak8, “Tai5-oan5 bun5-hak8” chit e5 mia5-su5 ma7 chhou-pou7 lai5 tit tioh8 chiann3-mia5. M7-ku2, chha-put-to kang7 chit8 e5 si5-kan senn-thoann3--chhut-lai5 e5 gi2-gian5 i3-sek ma7 chhi3-khek chit8-koa2 chok-ka koh-chai3 khi3 su-kho2 bun5-hak8 gi2-gian5 e5 bun7-te5, ui3 chia tioh8 koh the5 chhut leng7-goa7 chit8 khoan2 teng7-ui7 Tai5-oan5 bun5-hak8 e5 hong-sek: i2 bun5-hak8 gi2-gian5 lai5 teng7-ui7. 1980 ni5-tai7 tiong-ki5 i2-au7, u7 Tai5-oan5 bin5-chok8-lun7 e5 lun7-sut8 khai-si2 teh kian3-kou3, ti7 chit e5 bin5-chok8-lun7 chau2-chhoe7 chu7-ngou2, tiong5-kian3 chu2-the2 e5 lun7-sut8 tiong, i2 “ka-ti7” e5 gi2-gian5 sia2 bin5-chok8 e5 bun5-hak8 u7 i e5 pit-jian5-seng3. Ti7 chit e5 goan5-chek chi-ha7, Tai5-gi2 bun5-hak8 ui3 Jit8-pun2 si5-tai7 Tai5-oan5 oe7-bun5 lun7-cheng chiap-in2 thoan5-thong2, ui3 Au-chiu bin5-chok8 chu2-gi7 chiap-ki li2-lun7, hoat-tian2 chhut “gian5-bun5 it-ti3” kap “bin5-chok8 gi2-gian5 bun5-hak8-lun7” nng7 e5 tiong7-iau3 li2-lun7. Chit nng7 e5 li2-lun7 m7-na7 si7 chian3-au7 Tai5-gi2 bun5-hak8 un7-tong7 e5 kin-pun2-lun7, ma7 si7 au7-lai5 siu7 kong-kek ti3-kau3 in2-khi2 lun7-cheng e5 nng7 e5 chiau-tiam2. E7-tang3 kong2, Tai5-gi2 bun5-hak8 un7-tong7 m7-na7 si7 chit8 tiunn5 bun5-hak8 gi2-gian5 e5 kai2-kek un7-tong7, ma7 si7 iong7 “gi2-gian5” cho3 tiau5-kiann7, lai5 ka7 “Tai5-oan5 bun5-hak8” cho3 chai3-teng7-gi7 e5 chit8 tiunn5 un7-tong7."
        ],
        [
          "結語",
          "Kiat-gi2"
        ],
        [
          "戰後e5台語文學運動是屬ti7台灣民族論e5一沿，跟toe3著民族論e5身份認同課題kap 定位「台灣文學」e5議題來得著論述e5開展，ma7 ka7台語文學運動sak到另外一個kham2-cham7，吸引濟濟人投入運動，正親像林瑞明所講：「沿著文學本土化發展的內在邏輯，母語創作的作家群，在台灣文學愈受肯定時，會出現愈多。」M7-ku2，林瑞明ti7仝一篇文中ma7煩惱ti7當時真強勢e5台語文學會因為大Ho7-lo2沙文主義來變成另外一個霸權，che ma7是台語文學定受人攻擊e5所在。針對這點，咱若掠台語文學kap華語文學ti7 1990年代以後e5發展來比較，著知影che是siunn過頭操煩ah，台語文學事實上iau2是真弱勢。",
          "Chian3-au7 e5 Tai5-gi2 bun5-hak8 un7-tong7 si7 siok8-ti7 Tai5-oan5 bin5-chok8-lun7 e5 chit8 ian5, kin-toe3 tioh8 bin5-chok8-lun7 e5 sin-hun7 jin7-tong5 kho3-te5 kap teng7-ui7 “Tai5-oan5 bun5-hak8” e5 gi7-te5 lai5 tit tioh8 lun7-sut8 e5 khai-tian2, ma7 ka7 Tai5-gi2 bun5-hak8 un7-tong7 sak kau3 leng7-goa7 chit8 e5 kham2-cham7, khip-in2 che7-che7 lang5 tau5-jip8 un7-tong7, chiann3 chhin-chhiunn7 Lim5 Sui7-beng5 sou2 kong2: “沿tioh8 bun5-hak8 pun2-thou2-hoa3 hoat-tian2 e5 loe7-chai7 lo5-chip, bu2-gi2 chhong3-chok e5 chok-ka-kun5, chai7 Tai5-oan5 bun5-hak8 ju2 siu7 kheng2-teng7 si5, e7 chhut-hian7 ju2 che7.” M7-ku2, Lim5 Sui7-beng5 ti7 kang7 chit8 phinn bun5 tiong ma7 hoan5-lo2 ti7 tong-si5 chin kiong5-se3 e5 Tai5-gi2 bun5-hak8 e7 in-ui7 toa7 Ho7-lo2 soa-bun5 chu2-gi7 lai5 pian3-seng5 leng7-goa7 chit8 e5 pa3-koan5, che ma7 si7 Tai5-gi2 bun5-hak8 tiann7 siu7 lang5 kong-kek e5 sou2-chai7. Chiam-tui3 chit tiam2, lan2 na7 liah8 Tai5-gi2 bun5-hak8 kap Hoa5-gi2 bun5-hak8 ti7 1990 ni5-tai7 i2-au7 e5 hoat-tian2 lai5 pi2-kau3, tioh8 chai-iann2 che si7 siunn koe3-thau5 chhau-hoan5 ah, Tai5-gi2 bun5-hak8 su7-sit8 siong7 iau2 si7 chin jiok8-se3."
        ],
        [
          "另外，若ui3整個語言復振運動e5角度來看，戰後e5「台語文運動一開始方向khah m7是ti7語言運動，khah傾向文字運動，致使逐家攏teh發明文字、chhoe7本字……結果soah『以文害語』，真濟人看台語文無，對台語tioh8無支持。」文字、音標e5問題，到tann ma7 iau2戰boe7 soah，確實對台語文學運動有淡薄ah影響，不過影響m7是介大。Khah需要去破除e5，是「語言工具論」e5思想，che著必須強調語言文化論來對抗。台語e5復振關係著台語文學e5生存，語言若無復振，台語文學著無可能開展出大局，che是互相e5。只有行向語言運動e5方向，an2-ni chiah boe7落入文字e5 lok8-ko5-a2-moai5內底走boe7出來，ma7 chiah有達到復振e5可能。",
          "Leng7-goa7, na7 ui3 cheng2-ko3 gi2-gian5 hok8-chin3 un7-tong7 e5 kak-tou7 lai5 khoann3, chian3-au7 e5 “Tai5-gi2-bun5 un7-tong7 chit8 khai-si2 hong-hiong3 khah m7 si7 ti7 gi2-gian5 un7-tong7, khah kheng-hiong3 bun5-ji7 un7-tong7, ti3-su2 tak8-ke long2 teh hoat-beng5 bun5-ji7, chhoe7 pun2-ji7...... kiat-ko2 soah『以文害語』, chin che7 lang5 khoann3 Tai5-gi2-bun5 bo5, tui3 Tai5-gi2 tioh8 bo5 chi-chhi5.” Bun5-ji7, im-phiau e5 bun7-te5, kau3 tann ma7 iau2 chian3 boe7 soah, khak-sit8 tui3 Tai5-gi2 bun5-hak8 un7-tong7 u7 tam7-poh8-ah eng2-hiong2, put-ko3 eng2-hiong2 m7 si7 kai3 toa7. Khah su-iau3 khi3 pho3-tu5 e5, si7 “gi2-gian5 kang-khu7-lun7” e5 su-siong2, che tioh8 pit-su kiong5-tiau gi2-gian5 bun5-hoa3-lun7 lai5 tui3-khong3. Tai5-gi2 e5 hok8-chin3 koan-he7 tioh8 Tai5-gi2 bun5-hak8 e5 seng-chun5, gi2-gian5 na7 bo5 hok8-chin3, Tai5-gi2 bun5-hak8 tioh8 bo5 kho2-leng5 khai-tian2 chhut toa7-kiok8, che si7 hou7-siong e5. Chi2-u7 kiann5 hiong3 gi2-gian5 un7-tong7 e5 hong-hiong3, an2-ni chiah boe7 lak jip8 bun5-ji7 e5 lok8-ko5-a2-moai5 lai7-te2 chau2 boe7 chhut--lai5, ma7 chiah u7 tat8-kau3 hok8-chin3 e5 kho2-leng5."
        ],
        [
          "前言",
          "Chian5-gian5"
        ],
        [
          "經過1980年代頂半期hit幾場相關台灣意識kap中國意識e5論戰了後，台灣本土作家普遍用「台灣意識」來定位台灣文學，但是差不多仝一個時間生湠出來e5語言意識ma7刺激一寡作家koh再去思考文學語言使用e5問題，ui3 chia著koh提出另外一款定位台灣文學e5方式：以文學語言來定位。著因為增加「語言」這個考慮，所以當初講「心懷台灣的人所寫出來的文章，便可稱為台灣文學」這句話e5宋澤萊chiah會過無幾冬就講：「由『鄉土文學』變成『台灣文學』，閣再變做『台語文學』，這是真自然个一條路矣！」1986年siong7尾一工an2-ni講e5宋澤萊，是按怎會當chiah自信來認為這是自然e5演變？",
          "Keng-koe3 1980 ni5-tai7 teng2-poann3-ki5 hit kui2 tiunn5 siong-koan Tai5-oan5 i3-sek kap Tiong-kok i3-sek e5 lun7-chian3 liau2-au7, Tai5-oan5 pun2-thou2 chok-ka phou2-phian3 iong7 “Tai5-oan5 i3-sek” lai5 teng7-ui7 Tai5-oan5 bun5-hak8, tan7-si7 chha-put-to kang7 chit8 e5 si5-kan senn-thoann3--chhut-lai5 e5 gi2-gian5 i3-sek ma7 chhi3-khek chit8-koa2 chok-ka koh-chai3 khi3 su-kho2 bun5-hak8 gi2-gian5 su2-iong7 e5 bun7-te5, ui3 chia tioh8 koh the5 chhut leng7-goa7 chit8 khoan2 teng7-ui7 Tai5-oan5 bun5-hak8 e5 hong-sek: i2 bun5-hak8 gi2-gian5 lai5 teng7-ui7. Tioh8 in-ui7 cheng-ka “gi2-gian5” chit e5 kho2-lu7, sou2-i2 tong-chhou kong2 “sim hoai5 Tai5-oan5 e5 lang5 sou2 sia2--chhut-lai5 e5 bun5-chiunn, pian7 kho2 chheng ui5 Tai5-oan5 bun5-hak8” chit ku3 oe7 e5 Song3 Tek8-lai5 chiah e7 koe3 bo5 kui2 tang to7 kong2: “Iu5 `hiong-thou2 bun5-hak8' pian3-seng5 `Tai5-oan5 bun5-hak8', koh-chai3 pian3-cho3 `Tai5-gi2 bun5-hak8', che si7 chin chu7-jian5 e5 chit8 tiau5 lou7 ah!” 1986 ni5 siong7 boe2 chit8 kang an2-ni kong2 e5 Song3 Tek8-lai5, si7 an2-choann2 e7-tang3 chiah chu7-sin3 lai5 jin7-ui5 che si7 chu7-jian5 e5 ian2-pian3?"
        ],
        [
          "戰後e5台語文學運動，照林央敏e5分期，1975年到1985年是「方言詩的嘗試期」，1986到1995是「台語文學的開拓期」。Ui3名稱「方言詩」kap「台語文學」，著會得看出主體soa3移e5腳liah，含khng3有主體性重建e5意義。Ti7嘗試期，並m7是完全無任何e5論述，林宗源1977年著bat講過「作為一個詩人，我以為應該用自己的腳，站在自己的土地，用自己的語言，唱自己的歌」，1979年ma7 bat針對「鄉土文學」講出伊e5看法。1982年ma7講：「脫離母語而能創造其民族的文化，無即款的事。」可見林宗源真早著將伊e5文學語言論述khng3 tiam3民族e5層次，m7-ku2並無受著重視kap思考，一直ai3到1980年代e5下半期chiah有仝款而且koh-khah激烈e5論述來出現，而且引起濟濟e5呼應。",
          "Chian3-au7 e5 Tai5-gi2 bun5-hak8 un7-tong7, chiau3 Lim5 Iong-bin2 e5 hun-ki5, 1975 ni5 kau3 1985 ni5 si7 “hong-gian5-si e5 siong5-chhi3-ki5”, 1986 kau3 1995 si7 “Tai5-gi2 bun5-hak8 e5 khai-thok-ki5”. Ui3 mia5-chheng “hong-gian5-si” kap “Tai5-gi2 bun5-hak8”, tioh8 e7-tit khoann3 chhut chu2-the2 soa3-i5 e5 kha-liah, ham7 khng3 u7 chu2-the2-seng3 tiong5-kian3 e5 i3-gi7. Ti7 siong5-chhi3-ki5, peng7 m7 si7 oan5-choan5 bo5 jin7-ho5 e5 lun7-sut8, Lim5 Chong-goan5 1977 ni5 tioh8 bat kong2 koe3 “cho3-ui5 chit8 e5 si-jin5, goa2 i2-ui7 eng3-kai iong7 chu7-ki2 e5 kha, khia7 chai7 chu7-ki2 e5 thou2-te7, iong7 chu7-ki2 e5 gi2-gian5, chhiunn3 chu7-ki2 e5 koa”, 1979 ni5 ma7 bat chiam-tui3 “hiong-thou2 bun5-hak8” kong2 chhut i e5 khoann3-hoat. 1982 ni5 ma7 kong2: “Thoat-li7 bu2-gi2 ji5 leng5 chhong3-cho7 ki5 bin5-chok8 e5 bun5-hoa3, bo5 chit khoan2 e5 su7.” Kho2-kian3 Lim5 Chong-goan5 chin cha2 tioh8 chiong i e5 bun5-hak8 gi2-gian5 lun7-sut8 khng3 tiam3 bin5-chok8 e5 chan5-chhu3, m7-ku2 peng7 bo5 siu7 tioh8 tiong7-si7 kap su-kho2, it-tit8 ai3 kau3 1980 ni5-tai7 e5 e7-poann3-ki5 chiah u7 kang7-khoan2 ji5-chhiann2 koh-khah kek8-liat8 e5 lun7-sut8 lai5 chhut-hian7, ji5-chhiann2 in2-khi2 che7-che7 e5 hou-eng3."
        ],
        [
          "另外一方面，ti7「方言詩」e5時代，咱會當看見向陽寫「方言詩」e5自卑，伊認為方言詩是「為國語文學做磚石」，伊甚且認為「只是沙土的奠基，將來不得不犧牲的」。1986年進前無幾個人teh寫e5方言詩，在伊來看是「孤單的事業」。M7-ku2，到1986年10月，咱soah ti7《台灣新文化》這份雜誌e5第2期看著伊講：「恢復自尊：用台語寫詩」。",
          "Leng7-goa7 chit8 hong-bin7, ti7 “hong-gian5-si” e5 si5-tai7, lan2 e7-tang3 khoann3-kinn3 Hiong3-iong5 sia2 “hong-gian5-si” e5 chu7-pi, i jin7-ui5 hong-gian5-si si7 “ui7 kok-gi2 bun5-hak8 cho3 chng-chioh8”, i sim7-chhiann2 jin7-ui5 “chi2-si7 soa-thou5 e5 tian7-ki, chiong-lai5 put-tek-put hi-seng e5”. 1986 ni5 chin3-cheng5 bo5 kui2 e5 lang5 teh sia2 e5 hong-gian5-si, chai7 i lai5 khoann3 si7 “kou-toann e5 su7-giap8」. M7-ku2, kau3 1986 ni5 10 goeh8, lan2 soah ti7 “Tai5-oan5 Sin Bun5-hoa3“ chit hun7 chap8-chi3 e5 te7 2 ki5 khoann3 tioh8 i kong2: “Hoe-hok8 chu7-chun: iong7 Tai5-gi2 sia2-si”."
        ],
        [
          "是sim2-mih8原因hou7 in 將方言詩e5自卑 hiat-kak，ka7台語文學sak向自尊kap勇健e5運動路途？Ia7 ti7 運動e5開展中，產生sim2-mih8論述來支持運動？這koa2論述又koh受著sim2-mih8質疑？產生sim2-mih8論爭？Che著是這篇論文所beh來拆明e5。",
          "Si7 sim2-mih8 goan5-in hou7 in chiong hong-gian5-si e5 chu7-pi hiat-kak, ka7 Tai5-gi2 bun5-hak8 sak hiong3 chu7-chun kap iong2-kiann7 e5 un7-tong7 lou7-tou5? Ia7 ti7 un7-tong7 e5 khai-tian2 tiong, san2-seng sim2-mih8 lun7-sut8 lai5 chi-chhi5 un7-tong7? Chit-koa2 lun7-sut8 iu7-koh siu7 tioh8 sim2-mih8 chit-gi5? San2-seng sim2-mih8 lun7-cheng? Che tioh8 si7 chit phinn lun7-bun5 sou2 beh lai5 thiah-beng5 e5."
        ],
        [
          "本文對台語e5界定是：若講著「台灣語言」，就包括Ho7-lo2語、Hak-ka語kap原住民語，m7-ku2若是kan-ta講「台語」就是單指Ho7-lo2語。另外，本文無ka7客語文學、原住民語文學列入來做討論，是因為筆者界定「台語」kan-ta指Ho7-lo2語，並且，筆者認為客語文學、原住民語文學有in發展起來e5脈絡，必須用in ka-ki7做主體來看in e5發展。",
          "Pun2-bun5 tui3 Tai5-gi2 e5 kai3-teng7 si7: na7 kong2 tioh8 “Tai5-oan5 gi2-gian5”, to7 pau-khoah Ho7-lo2-gi2, Hak-ka-gi2 kap goan5-chu7-bin5-gi2, m7-ku2 na7 si7 kan-ta kong2 “Tai5-gi2” to7-si7 tan chi2 Ho7-lo2-gi2. Leng7-goa7, pun2-bun5 bo5 ka7 Kheh-gi2 bun5-hak8, goan5-chu7-bin5-gi2 bun5-hak8 liat8 jip8 lai5 cho3 tho2-lun7, si7 in-ui7 pit-chia2 kai3-teng7 “Tai5-gi2” kan-ta chi2 Ho7-lo2-gi2, peng7-chhiann2, pit-chia2 jin7-ui5 Kheh-gi2 bun5-hak8, goan5-chu7-bin5-gi2 bun5-hak8 u7 in hoat-tian2--khi2-lai5 e5 meh8-lo7, pit-su iong7 in ka-ki7 cho3 chu2-the2 lai5 khoann3 in e5 hoat-tian2."
        ],
        [
          "民族e5語言寫民族e5文學",
          "Bin5-chok8 e5 gi2-gian5 sia2 bin5-chok8 e5 bun5-hak8"
        ],
        [
          "以一個運動者kap目前惟一專冊討論台語文學運動史e5作者身份，林央敏再三強調台語文學運動e5性質，是一場台灣民族塑造運動，按chia來看，首先咱著注意著80年代後半期e5「台灣民族論」，按這個論述來出發，咱應當會當一沿一沿來開拆這個台語文學運動。",
          "I2 chit8 e5 un7-tong7-chia2 kap bok8-chian5 ui5-it choan-chheh tho2-lun7 Tai5-gi2 bun5-hak8 un7-tong7-su2 e5 chok-chia2 sin-hun7, Lim5 Iong-bin2 chai3-sam kiong5-tiau Tai5-gi2 bun5-hak8 un7-tong7 e5 seng3-chit, si7 chit8 tiunn5 Tai5-oan5 bin5-chok8 sok-cho7 un7-tong7, an3 chia lai5 khoann3, siu2-sian lan2 tioh8 chu3-i3 tioh8 80 ni5-tai7 au7-poann3-ki5 e5 “Tai5-oan5 bin5-chok8-lun7”, an3 chit e5 lun7-sut8 lai5 chhut-hoat, lan2 eng3-tong e7-tang3 chit8 ian5 chit8 ian5 lai5 khui-thiah chit e5 Tai5-gi2 bun5-hak8 un7-tong7."
        ],
        [
          "進入80年代了後，政治運動na2來na2激烈，1986年黨外人士突破黨禁，ti7 9月28號成立民主進步黨，隔轉冬1987年7月15號國民黨政府宣布解嚴。政治e5空氣 na2來na2 leng7，政治運動、社會運動na2來na2活動，一種時代轉換e5氣氛漸漸出現。Ti7這款e5氣氛下底，社會普遍產生一種棄舊換新，來迎接新時代e5思考，這種對舊e5棄sak kap對新e5向望，刺激台灣人m7-na7是對自我認同e5思考，也koh-khah積極beh創造一個新e5未來。",
          "Chin3-jip8 80 ni5-tai7 liau2-au7, cheng3-ti7 un7-tong7 na2 lai5 na2 kek8-liat8, 1986 ni5 tong2-goa7 jin5-su7 tut8-phoa3 tong2-kim3, ti7 9 goeh8 28 ho7 seng5-lip8 Bin5-chu2 Chin3-pou7-tong2, keh-tng2-tang 1987 ni5 7 goeh8 15 ho7 Kok-bin5-tong2 cheng3-hu2 soan-pou3 kai2-giam5. Cheng3-ti7 e5 khong-khi3 na2 lai5 na2 leng7, cheng3-ti7 un7-tong7, sia7-hoe7 un7-tong7 na2 lai5 na2 oah8-tang7, chit8 chiong2 si5-tai7 choan2-oann7 e5 khi3-hun chiam7-chiam7 chhut-hian7. Ti7 chit khoan2 e5 khi3-hun e7-te2, sia7-hoe7 phou2-phian3 san2-seng chit8 chiong2 khi3-ku7 oann7-sin, lai5 geng5-chiap sin si5-tai7 e5 su-kho2, chit chiong2 tui3 ku7 e5 khi3-sak kap tui3 sin e5 ng3-bang7, chhi3-khek Tai5-oan5-lang5 m7-na7 si7 tui3 chu7-ngou2 jin7-tong5 e5 su-kho2, ia7 koh-khah chek-kek8 beh chhong3-cho7 chit8 e5 sin e5 bi7-lai5."
        ],
        [
          "差不多仝這段時間，有台灣民族論e5論述開始teh建構，ham這個民族論述互相有結連e5台灣新文化運動、台語文學運動ma7仝時間tiam3《台灣新文化》、《台灣文化》、《新文化》等文化性雜誌以及《台灣文藝》、《笠》kap《自立晚報》、《台灣時報》e5副刊來teh進展、teh實踐。咱會當看著台語文學作家，包括宋澤萊、林央敏、胡民祥攏是中堅主力，in一方面teh建構台灣民族、民族文學e5論述，一方面ma7 teh推sak台語文學運動。",
          "Chha-put-to kang7 chit toann7 si5-kan, u7 Tai5-oan5 bin5-chok8-lun7 e5 lun7-sut8 khai-si2 teh kian3-kou3, ham chit e5 bin5-chok8 lun7-sut8 hou7-siong u7 kiat-lian5 e5 Tai5-oan5 sin-bun5-hoa3 un7-tong7, Tai5-gi2 bun5-hak8 un7-tong7 ma7 kang7 si5-kan tiam3 “Tai5-oan5 Sin bun5-hoa3”, “Tai5-oan5 bun5-hoa3”, “Sin bun5-hoa3” teng2 bun5-hoa3-seng3 chap8-chi3 i2-kip8 “Tai5-oan5 Bun5-ge7”, “Leh8” kap “Chu7-lip8 Am3-po3”, “Tai5-oan5 Si5-po3” e5 hu3-khan lai5 teh chin3-tian2, teh sit8-chian3. Lan2 e7-tang3 khoann3 tioh8 Tai5-gi2 bun5-hak8 chok-ka, pau-khoah Song3 Tek8-lai5, Lim5 Iong-bin2, Ou5 Bin5-siong5 long2 si7 tiong-kian chu2-lek8, in chit8 hong-bin7 teh kian3-kou3 Tai5-oan5 bin5-chok8, bin5-chok8 bun5-hak8 e5 lun7-sut8, chit8 hong-bin7 ma7 teh chhui-sak Tai5-gi2 bun5-hak8 un7-tong7."
        ],
        [
          "1986年是文化性雜誌發刊，引chhoa7文化潮流e5一年，其中《台灣新文化》對戰後e5台語文學運動來講是特別重要，ti7伊短短e5一年9個月（1986.9～1988.5）生命中，soah是台灣民族文化論述kap台語文學運動會得來大步推sak真重要e5一段時間。自第2期刊登宋澤萊〈咱來湊陣用台語唸詩〉kap向陽〈恢復自尊，用台語寫詩〉開始，相續刊登台語文字、文學相關e5討論kap台語文學e5創作；第12期開始，著設「台灣民族講座」，toe3著政論雜誌e5腳步來進行大規模e5民族論述。所以，ti7這份雜誌，咱ma7會得看著台語文學運動kap台灣民族論e5結連。",
          "1986 ni5 si7 bun5-hoa3-seng3 chap8-chi3 hoat-khan, in2-chhoa7 bun5-hoa3 tiau5-liu5 e5 chit8 ni5, ki5-tiong “Tai5-oan5 Sin bun5-hoa3” tui3 chian3-au7 e5 Tai5-gi2 bun5-hak8 un7-tong7 lai5 kong2 si7 tek8-piat8 tiong7-iau3, ti7 i te2-te2 e5 chit8 ni5 9 ko3 goeh8 (1986.9~1988.5) senn3-mia7 tiong, soah si7 Tai5-oan5 bin5-chok8 bun5-hoa3 lun7-sut8 kap Tai5-gi2 bun5-hak8 un7-tong7 e7-tit lai5 toa7-pou7 chhui-sak chin tiong7-iau3 e5 chit8 toann7 si5-kan. Chu7 te7 2 ki5 khan-teng Song3 Tek8-lai5 `Lan2 lai5 tau3-tin7 iong7 Tai5-gi2 liam7-si' kap Hiong3-iong5 `Hoe-hok8 chu7-chun, iong7 Tai5-gi2 sia2-si' khai-si2, sio-soa3 khan-teng Tai5-gi2 bun5-ji7, bun5-hak8 siong-koan e5 tho2-lun7 kap Tai5-gi2 bun5-hak8 e5 chhong3-chok; te7 12 ki5 khai-si2, tioh8 siat “Tai5-oan5 bin5-chok8 kang2-cho7”, toe3 tioh8 cheng3-lun7 chap8-chi3 e5 kha-pou7 lai5 chin3-heng5 toa7 kui-bou5 e5 bin5-chok8 lun7-sut8. Sou2-i2, ti7 chit hun7 chap8-chi3, lan2 ma7 e7-tit khoann3 tioh8 Tai5-gi2 bun5-hak8 un7-tong7 kap Tai5-oan5 bin5-chok8-lun7 e5 kiat-lian5."
        ],
        [
          "相關1980年代所講e5「台灣民族論」，本文是根據游勝冠：「『台灣民族論』主張推翻國民黨舊有體制，建立台灣民族國家……論者引用戰前台共、戰後海外台獨運動的『台灣民族論』，視台灣人為一外來殖民政權壓迫下產生的獨立民族，遠溯台灣四百年的歷史，賦予鄭成功、清朝、國民黨政府殖民者的地位，在反中國殖民統治的同時，也將『中國』完全排除在台灣歷史視野與未來前途之外」來做界定。",
          "Siong-koan 1980 ni5-tai7 sou2 kong2 e5 “Tai5-oan5 bin5-chok8-lun7”, pun2-bun5 si7 kin-ki3 Iu5 Seng3-koan: “ `Tai5-oan5 bin5-chok8-lun7' chu2-tiunn thui-hoan Kok-bin5-tong2 ku7-iu2 the2-che3, kian3-lip8 Tai5-oan5 bin5-chok8 kok-ka...... lun7-chia2 in2-iong7 chian3-cheng5 Tai5-kiong7, chian3-au7 hai2-goa7 Tai5-tok8 un7-tong7 e5 `Tai5-oan5 bin5-chok8-lun7', si7 Tai5-oan5-lang5 ui5 it goa7-lai5 sit8-bin5 cheng3-koan5 ap-pek ha7 san2-seng e5 tok8-lip8 bin5-chok8, oan2 sok Tai5-oan5 si3-pah ni5 e5 lek8-su2, hu3-i2 Tenn7 Seng5-kong, Chheng-tiau5, Kok-bin5-tong2 cheng3-hu2 sit8-bin5-chia2 e5 te7-ui7, chai7 hoan2 Tiong-kok sit8-bin5 thong2-ti7 e5 tong5-si5, ia7 chiong `Tiong-kok' oan5-choan5 pai5-tu5 chai7 Tai5-oan5 lek8-su2 si7-ia2 kap bi7-lai5 chian5-tou5 chi-goa7” lai5 cho3 kai3-teng7."
        ],
        [
          "就Benedick Anderson對民族e5定義來講，伊ka7民族界定做是一個「想像e5共同體」（Imagined Communities)，是hou7「有限e5」（limited)一陣人想像出來e5政治共同體。而且伊ma7講「民族主義，是一種特殊類型的文化人造物」。就是講民族是創作出來e5，m7是原本著存在ti7 hia等人去發現--e5。按照這個界定，台灣民族若會得想像出來，必定是由伊e5民族成員來想像--出-來e5。所以，ti7台灣民族想像e5過程中，代先著ai3來界定民族e5成員。",
          "Chiu7 Benedick Anderson tui3 bin5-chok8 e5 teng7-gi7 lai5 kong2, i ka7 bin5-chok8 kai3-teng7 cho3 si7 chit8 e5 “siong2-siong7 e5 kiong7-tong5-the2” (Imagined Communities), si7 hou7 “iu2-han7 e5” (limited) chit8 tin7 lang5 siong2-siong7--chhut-lai5 e5 cheng3-ti7 kiong7-tong5-the2. Ji5-chhiann2 i ma7 kong2 “bin5-chok8 chu2-gi7, si7 chit8 chiong2 tek8-su5 lui7-heng5 e5 bun5-hoa3 jin5-cho7-but8”. To7-si7 kong2 bin5-chok8 si7 chhong3-chok--chhut-lai5 e5, m7 si7 goan5-pun2 tioh8 chun5-chai7 ti7 hia tan2 lang5 khi3 hoat-hian7--e5. An3-chiau3 chit e5 kai3-teng7, Tai5-oan5 bin5-chok8 na7 e7-tit siong2-siong7--chhut-lai5, pit-teng7 si7 iu5 i e5 bin5-chok8 seng5-oan5 lai5 siong2-siong7--chhut-lai5 e5. Sou2-i2, ti7 Tai5-oan5 bin5-chok8 siong2-siong7 e5 koe3-theng5 tiong, tai7-seng tioh8-ai3 lai5 kai3-teng7 bin5-chok8 e5 seng5-oan5."
        ],
        [
          "相關台灣民族論者e5「台灣民族」，名稱來講，宋澤萊ti7<躍昇中的「台灣民族論」〉中溯及1928年台灣共產黨e5「政治綱領」，但是teh定義台灣民族e5成員e5時陣，伊ka7台共以「血統」來立論台灣民族kan-ta包括漢人無包括原住民e5定義，修正做「甚至是山地人、外省人也都包括在內的」。就這點來講，林央敏ma7 bat有相像e5界定，伊講「包括所有願意認同台灣、生死為台灣的全體住民，不分種族血緣，不分移民來台先後，也不分文化背景、語言不同。不過我相信只要台灣人民都有命運一體、生活一體的覺醒與共感共識後，台灣人意識將會完成『台灣民族』這個新而獨立的民族。」Ui3 chia看來，台灣民族論所講e5台灣民族，定義接近目前咱普遍攏接受--e5，以原住民、Ho7-lo2、Hak-ka  kap新住民為主e5「四大族群論」，也就是以「認同」，m7是以「血統」來做界定。台灣民族論者就是以che四大族群做基礎，來「想像」一個「台灣民族」。特別是ti7血統論e5部分，中華民族論述定定用漢人有中國e5血統來推論台灣人是中華民族e5一支，boe7得來分離，若無就是「背祖忘宗」。面對這種論述，台灣民族論者以台灣漢人早就混合過百越族、平埔族…等等e5血統，和中國e5漢人無仝來對付，甚至kui-khi3用蓮花再生e5譬喻來劃清界線：",
          "Siong-koan Tai5-oan5 bin5-chok8-lun7-chia2 e5 “Tai5-oan5 bin5-chok8”, mia5-chheng lai5 kong2, Song3 Tek8-lai5 ti7 `Iau7-seng tiong e5 “Tai5-oan5 bin5-chok8-lun7” ' tiong sok-kip8 1928 ni5 Tai5-oan5 Kiong7-san2-tong2 e5 “cheng3-ti7 kong-nia2”, tan7-si7 teh teng7-gi7 Tai5-oan5 bin5-chok8 e5 seng5-oan5 e5 si5-chun7, i ka7 Tai5-kiong7 i2 “hoeh-thong2” lai5 lip8-lun7 Tai5-oan5 bin5-chok8 kan-ta pau-khoah Han3-jin5 bo5 pau-khoah goan5-chu7-bin5 e5 teng7-gi7, siu-cheng3 cho3 “sim7-chi3 si7 soann-te7-lang5, goa7-seng2-lang5 ia7 to pau-khoah chai7-lai7 e5”. Chiu7 chit tiam2 lai5 kong2, Lim5 Iong-bin2 ma7 bat u7 sio-siang5 e5 kai3-teng7, i kong2 “pau-khoah sou2-u7 goan7-i3 jin7-tong5 Tai5-oan5, senn-si2 ui7 Tai5-oan5 e5 choan5-the2 chu7-bin5, put-hun cheng2-chok8 hoeh-ian5, put-hun i5-bin5 lai5 Tai5 sian-au7, ia7 put-hun bun5-hoa3 poe7-keng2, gi2-gian5 put-tong5. Put-ko3 goa2 siong-sin3 chi2-iau3 Tai5-oan5 jin5-bin5 to u7 mia7-un7 it-the2, seng-oah8 it-the2 e5 kak-chhenn2 kap kiong7-kam2 kiong7-sek au7, Tai5-oan5-lang5 i3-sek chiong e7 oan5-seng5 `Tai5-oan5 bin5-chok8' chit e5 sin ji5 tok8-lip8 e5 bin5-chok8.” Ui3 chia khoann3 lai5, Tai5-oan5 bin5-chok8-lun7 sou2 kong2 e5 Tai5-oan5 bin5-chok8, teng7-gi7 chiap-kin7 bok8-chian5 lan2 phou2-phian3 long2 chiap-siu7--e5, i2 goan5-chu7-bin5, Ho7-lo2, Hak-ka kap sin-chu7-bin5 ui5-chu2 e5 “si3 toa7 chok8-kun5 lun7”, ia7 to7-si7 i2 “jin7-tong5”, m7 si7 i2 “hoeh-thong2” lai5 cho3 kai3-teng7. Tai5-oan5 bin5-chok8-lun7-chia2 to7-si7 i2 che si3 toa7 chok8-kun5 cho3 ki-chhou2, lai5 “siong2-siong7” chit8 e5 “Tai5-oan5 bin5-chok8”. Tek8-piat8 si7 ti7 hoeh-thong2-lun7 e5 pou7-hun7, Tiong-hoa5 bin5-chok8 lun7-sut8 tiann7-tiann7 iong7 Han3-jin5 u7 Tiong-kok e5 hoeh-thong2 lai5 thui-lun7 Tai5-oan5-lang5 si7 Tiong-hoa5 bin5-chok8 e5 chit8 ki, boe7 tit lai5 hun-li5, na7 bo5 to7-si7 “poe7-chou2-bong7-chong”. Bin7-tui3 chit chiong2 lun7-sut8, Tai5-oan5 bin5-chok8-lun7-chia2 i2 Tai5-oan5 Han3-jin5 cha2 to7 hun3-hap8 koe3 pah-oat8-chok8, penn5-pou-chok8... teng2-teng2 e5 hoeh-thong2, kap Tiong-kok e5 Han3-jin5 bo5 kang5 lai5 tui3-hu3, sim7-chi3 kui-khi3 iong7 lian5-hoe chai3-seng e5 phi3-ju7 lai5 oe7-chheng kai3-soann3:"
        ],
        [
          "「蓮花再生」會當講完全展現台灣民族論者決心建立台灣民族e5堅志，就算是siong7容易hou7台灣中國之間牽拖未清e5血統論，ma7 beh來ka7徹底斬斷；另外一方面，蓮花再生ma7含khng3一種對未來前途全新e5向望。",
          "“Lian5-hoe chai3-seng” e7-tang3 kong2 oan5-choan5 tian2-hian7 Tai5-oan5 bin5-chok8-lun7-chia2 koat-sim kian3-lip8 Tai5-oan5 bin5-chok8 e5 kian-chi3, to7 sng3 si7 siong7 iong5-inn7 hou7 Tai5-oan5 Tiong-kok chi-kan khan-thoa be7 chheng e5 hoeh-thong2-lun7, ma7 beh lai5 ka7 thiat-te2 cham7-tng7; leng7-goa7 chit8 hong-bin7, lian5-hoe chai3-seng ma7 ham5-khng3 chit8 chiong2 tui3 bi7-lai5 chian5-tou5 choan5-sin e5 ng3-bang7."
        ],
        [
          "Ti7民族想像e5過程中，一定ai3有家己特殊--e5、ham別民族無仝e5文化、歷史、藝術、價值觀……等等，來做民族建構工程中e5建材。照頭前游勝冠所講，台灣民族論者ka7國民黨政府看做是一個殖民政權。因為an2-ni，為著beh來對抗殖民者ti7台灣所建構e5 彼套中國文化論述，一定ai3 ka7台灣ham中國khng3相對來比較，以台灣e5新、開放、活潑e5海洋文化來對照中國e5舊、封建kap僵化e5大陸文化，an2-ni著會當表現出台灣ham中國 e5無仝，進一步確立自我存在e5正當性。咱ti7台灣民族論者e5論述中會當看見真濟這種比較，che種種比較tek e5論述，終其尾是beh ka7中國文化ui3台灣來徹底割離。",
          "Ti7 bin5-chok8 siong2-siong7 e5 koe3-theng5 tiong, it-teng7 ai3 u7 ka-ti7 tek8-su5--e5, ham pat8 bin5-chok8 bo5 kang5 e5 bun5-hoa3, lek8-su2, ge7-sut8, ke3-tat8-koan...... teng2-teng2, lai5 cho3 bin5-chok8 kian3-kou3 kang-theng5 tiong e5 kian3-chai5. Chiau3 thau5-cheng5 Iu5 Seng3-koan sou2 kong2, Tai5-oan5 bin5-chok8-lun7-chia2 ka7 Kok-bin5-tong2 cheng3-hu2 khoann3 cho3 si7 chit8 e5 sit8-bin5 cheng3-koan5. In-ui7 an2-ni, ui7 tioh8 beh lai5 tui3-khong3 sit8-bin5-chia2 ti7 Tai5-oan5 sou2 kian3-kou3 e5 hit tho3 Tiong-kok bun5-hoa3 lun7-sut8, it-teng7 ai3 ka7 Tai5-oan5 ham Tiong-kok khng3 siong-tui3 lai5 pi2-kau3, i2 Tai5-oan5 e5 sin, khai-hong3, oah8-phoat e5 hai2-iunn5 bun5-hoa3 lai5 tui3-chiau3 Tiong-kok e5 ku7, hong-kian3 kap kiong-hoa3 e5 tai7-liok8 bun5-hoa3, an2-ni tioh8 e7-tang3 piau2-hian7 chhut Tai5-oan5 ham Tiong-kok e5 bo5 kang5, chin3-chit8-pou7 khak-lip8 chu7-ngou2 chun5-chai7 e5 cheng3-tong-seng3. Lan2 ti7 Tai5-oan5 bin5-chok8-lun7-chia2 e5 lun7-sut8 tiong e7-tang3 khoann3-kinn3 chin che7 chit chiong2 pi2-kau3, che chiong2-chiong2 pi2-kau3-tek e5 lun7-sut8, chiong-ki5-boe2 si7 beh ka7 Tiong-kok bun5-hoa3 ui3 Tai5-oan5 lai5 thiat-te2 koah-li5."
        ],
        [
          "台灣民族文學論ma7是台灣民族論述重要e5一沿。80年代頂半期經過相續連e5幾個論戰了後，初步以「台灣意識」來定位台灣文學。M7-ku2到下半期民族論壯大起來了後，進一步認為ai3行向「台灣民族文學」e5路途，台灣文學chiah會當koh-khah堅實、穩在：",
          "Tai5-oan5 bin5-chok8 bun5-hak8-lun7 ma7 si7 Tai5-oan5 bin5-chok8 lun7-sut8 tiong7-iau3 e5 chit8 ian5. 80 ni5-tai7 teng2-poann3-ki5 keng-koe3 sio-soa3-lian5 e5 kui2 e5 lun7-chian3 liau2-au7, chhou-pou7 i2 “Tai5-oan5 i3-sek” lai5 teng7-ui7 Tai5-oan5 bun5-hak8. M7-ku2 kau3 e7-poann3-ki5 bin5-chok8-lun7 chong7-tai7--khi2-lai5 liau2-au7, chin3-chit8-pou7 jin7-ui5 ai3 kiann5 hiong3 “Tai5-oan5 bin5-chok8 bun5-hak8” e5 lou7-tou5, Tai5-oan5 bun5-hak8 chiah e7-tang3 koh-khah kian-sit8, un2-chai7:"
        ],
        [
          "1988年5月3、4號，林央敏ti7《台灣時報》副刊發表〈台灣新民族文學的誕生〉；7月9～11號koh補充一篇〈台灣新民族補遺----台灣文學答客問〉。Ui3這二篇文咱著會當來了解台灣民族文學論e5內容。Ti7〈台灣新民族文學的誕生〉這篇文內底，林央敏先ka7民族文學做定義，koh再，伊ka7台灣民族文學分做新e5 kap舊e5，舊e5又koh分做「漢民族文學的階段」ham「中華民族文學的階段」，經過這兩個舊民族文學階段了後，1980年代台灣因為政治、經濟、文化條件發展到一個新e5 kham2-cham7，受著政治意識e5刺激，一種新e5台灣民族意識來出世，所以新民族文學ma7產生出來。最後，伊歸納出台灣民族文學e5幾個性質：",
          "1988 ni5 5 goeh8 3, 4 ho7, Lim5 Iong-bin2 ti7 “Tai5-oan5 Si5-po3” hu3-khan hoat-piau2 `Tai5-oan5 sin bin5-chok8 bun5-hak8 e5 tan3-seng'; 7 goeh8 9~11 ho7 koh pou2-chhiong chit8 phinn `Tai5-oan5 sin bin5-chok8 pou2-i5----Tai5-oan5 bun5-hak8 tap-kheh-bun7'. Ui3 chit nng7 phinn bun5 lan2 tioh8 e7-tang3 lai5 liau2-kai2 Tai5-oan5 bin5-chok8 bun5-hak8-lun7 e5 loe7-iong5. Ti7 `Tai5-oan5 sin bin5-chok8 bun5-hak8 e5 tan3-seng' chit phinn bun5 lai7-te2, Lim5 Iong-bin2 seng ka7 bin5-chok8 bun5-hak8 cho3 teng7-gi7, koh-chai3, i ka7 Tai5-oan5 bin5-chok8 bun5-hak8 pun-cho3 sin e5 kap ku7 e5, ku7 e5 iu7-koh pun-cho3 “Han3 bin5-chok8 bun5-hak8 e5 kai-toann7” ham “Tiong-hoa5 bin5-chok8 bun5-hak8 e5 kai-toann7”, keng-koe3 chit nng7 e5 ku7 bin5-chok8 bun5-hak8 kai-toann7 liau2-au7, 1980 ni5-tai7 Tai5-oan5 in-ui7 cheng3-ti7, keng-che3, bun5-hoa3 tiau5-kiann7 hoat-tian2 kau3 chit8 e5 sin e5 kham2-cham7, siu7 tioh8 cheng3-ti7 i3-sek e5 chhi3-khek, chit8 chiong2 sin e5 Tai5-oan5 bin5-chok8 i3-sek lai5 chhut-si3, sou2-i2 sin bin5-chok8 bun5-hak8 ma7 san2-seng--chhut-lai5. Choe3-au7, i kui-lap8 chhut Tai5-oan5 bin5-chok8 bun5-hak8 e5 kui2 e5 seng3-chit:"
        ],
        [
          "這幾個特質若kap 70年代葉石濤以台灣意識所做e5定義來比較，其實非常相像，精差只是ti7 siong7尾一項，就是進一步來突出台灣文學e5獨立性。因為「台灣意識」e5「彈性」siunn大，若beh ka7解釋做是一種本鄉本土e5地方意識ma7會使，an2-ni著會變做是「台灣文學是中國文學的支流」a2是「台灣文學是在台灣的中國文學」e5論證。但是，若照林央敏伊所講「獨立文學」e5意思「是指台灣文學所屬的性格是自成體系的，它是屬於台灣民族的文學，不屬於任何其他民族文學體系內一部分的文學」，著ka7台灣文學kap中國文學清楚割開，這個分割e5動作ham台灣民族論beh ham中華民族來徹底分割e5論述是一致--e5。按照這種論述來推論，和華語無仝，又koh是「咱家己e5」母語e5台灣語言，會來成做是「民族e5」語言，就是真該然e5代誌。Ti7這種思考之下，林央敏ti7這篇文siong7尾chiah會來補充，指出本土性e5語言文字有可能ti7未來來成做台灣民族文學表現e5媒介，伊認為「言文一致」，台灣新民族文學、台灣文學chiah有完整性。",
          "Chit kui2 e5 tek8-chit na7 kap 70 ni5-tai7 Iap8 Chioh8-tho5 i2 Tai5-oan5 i3-sek sou2 cho3 e5 teng7-gi7 lai5 pi2-kau3, ki5-sit8 hui-siong5 sio-siang5, cheng-chha chi2-si7 ti7 siong7 boe2 chit8 hang7, to7-si7 chin3-chit8-pou7 lai5 tut8 chhut Tai5-oan5 bun5-hak8 e5 tok8-lip8-seng3. In-ui7 “Tai5-oan5 i3-sek” e5 “than5-seng3” siunn toa7, na7 beh ka7 kai2-soeh cho3 si7 chit8 chiong2 pun2-hiong pun2-thou2 e5 te7-hng i3-sek ma7 e7-sai2, an2-ni tioh8 e7 pian3-cho3 si7 “Tai5-oan5 bun5-hak8 si7 Tiong-kok bun5-hak8 e5 chi-liu5” a2 si7 “Tai5-oan5 bun5-hak8 si7 chai7 Tai5-oan5 e5 Tiong-kok bun5-hak8” e5 lun7-cheng3. Tan7-si7, na7 chiau3 Lim5 Iong-bin2 i sou2 kong2 “tok8-lip8 bun5-hak8” e5 i3-su3 “si7 chi2 Tai5-oan5 bun5-hak8 sou2 siok8 e5 seng3-keh si7 chu7-seng5 the2-he7 e5, i si7 siok8-i5 Tai5-oan5 bin5-chok8 e5 bun5-hak8, put siok8-i5 jin7-ho5 ki5-tha bin5-chok8 bun5-hak8 the2-he7 lai7 chit8 pou7-hun7 e5 bun5-hak8”, tioh8 ka7 Tai5-oan5 bun5-hak8 kap Tiong-kok bun5-hak8 chheng-chho2 koah--khui, chit e5 hun-koah e5 tong7-chok ham Tai5-oan5 bin5-chok8-lun7 beh ham Tiong-hoa5 bin5-chok8 lai5 thiat-te2 hun-koah e5 lun7-sut8 si7 it-ti3--e5. An3-chiau3 chit chiong2 lun7-sut8 lai5 thui-lun7, kap Hoa5-gi2 bo5 kang5, iu7-koh si7 “lan2 ka-ti7 e5” bu2-gi2 e5 Tai5-oan5 gi2-gian5, e7 lai5 chiann5-cho3 si7 “bin5-chok8 e5” gi2-gian5, to7-si7 chin kai-jian5 e5 tai7-chi3. Ti7 chit chiong2 su-kho2 chi-ha7, Lim5 Iong-bin2 ti7 chit phinn bun5 siong7 boe2 chiah e7 lai5 pou2-chhiong, chi2 chhut pun2-thou2-seng3 e5 gi2-gian5 bun5-ji7 u7 kho2-leng5 ti7 bi7-lai5 lai5 chiann5-cho3 Tai5-oan5 bin5-chok8 bun5-hak8 piau2-hian7 e5 mui5-kai3, i jin7-ui5 “gian5 bun5 it-ti3”, Tai5-oan5 sin bin5-chok8 bun5-hak8, Tai5-oan5 bun5-hak8 chiah u7 oan5-cheng2-seng3."
        ],
        [
          "M7-ku2，Eric J. Hobsbawm bat講：「民族語言基本上是人為建構出來的……在這種建構的過程中，最重要的問題是，應該選toh一種方言作為民族語言的基礎」。將台灣kap中國割開了後，beh來建立一個台灣民族，台灣民族論者對台灣內部e5成員soah是抱著一種「單一化」，m7是「多元化」e5思考，che ti7宋澤萊下腳這段話著會使看著：",
          "M7-ku2, Eric J. Hobsbawm bat kong2: “Bin5-chok8 gi2-gian5 ki-pun2 siong7 si7 jin5-ui5 kian3-kou3--chhut-lai5 e5.... chai7 chit chiong2 kian3-kou3 e5 koe3-theng5 tiong, choe3 tiong7-iau3 e5 bun7-te5 si7, eng3-kai soan2 toh chit8 chiong2 hong-gian5 cho3-ui5 bin5-chok8 gi2-gian5 e5 ki-chhou2”. Chiong Tai5-oan5 kap Tiong-kok koah--khui liau2-au7, beh lai5 kian3-lip8 chit8 e5 Tai5-oan5 bin5-chok8, Tai5-oan5 bin5-chok8-lun7-chia2 tui3 Tai5-oan5 loe7-pou7 e5 seng5-oan5 soah si7 pho7 tioh8 chit8 chiong2 “tan-it-hoa3”, m7 si7 “to-goan5-hoa3” e5 su-kho2, che ti7 Song3 Tek8-lai5 e7-kha chit toann7 oe7 tioh8 e7-sai2 khoann3 tioh8:"
        ],
        [
          "這種單一化e5思考，beh ka7 Ho7-lo2話塑造做台灣民族e5民族語言e5論述，就hou7人僥疑in所講台灣民族主義只是一種Ho7-lo2民族主義若定，ma7是後來hou7人批評做「大Ho7-lo2沙文主義」e5結頭所在。Ia7是按怎台灣民族論者會有這種思考？Ti7這種思考之下台語文學運動會發展出sim2-mih8主張？產生sim2-mih8爭議，che是後壁所beh來討論--e5。",
          "Chit chiong2 tan-it-hoa3 e5 su-kho2, beh ka7 Ho7-lo2-oe7 sok-cho7 cho3 Tai5-oan5 bin5-chok8 e5 bin5-chok8 gi2-gian5 e5 lun7-sut8, to7 hou7 lang5 giau5-gi5 in sou2 kong2 Tai5-oan5 bin5-chok8 chu2-gi7 chi2-si7 chit8 chiong2 Ho7-lo2 bin5-chok8 chu2-gi7 na7-tiann7, ma7 si7 au7-lai5 hou7 lang5 phoe-pheng5 cho3 “toa7 Ho7-lo2 soa-bun5 chu2-gi7” e5 kat-thau5 sou2-chai7. Ia7 si7 an2-choann2 Tai5-oan5 bin5-chok8-lun7-chia2 e7 u7 chit chiong2 su-kho2? Ti7 chit chiong2 su-kho2 chi-ha7 Tai5-gi2 bun5-hak8 un7-tong7 e7 hoat-tian2 chhut sim2-mih8 chu2-tiunn? San2-seng sim2-mih8 cheng-gi7, che si7 au7-piah sou2 beh lai5 tho2-lun7--e5."
        ],
        [
          "戰後e5台語文學運動是作品先行e5運動，ti7試驗期並無sim2-mih8理論，m7-ku2，1977年e5時陣，林宗源ti7<行自己的路，唱自己的歌〉內底著bat講：「作為一個詩人，我以為應該用自己的腳，站在自己的土地，用自己的語言，唱自己的歌。」Che「用自己的語言唱自己的歌」算來iau2真斂手e5想法，到1982年已經演變做「脫離母語而能創造其民族的文化，無即款的事」。Chia就無客氣來提出「只有母語chiah會當創造民族文化」e5概念。",
          "Chian3-au7 e5 Tai5-gi2 bun5-hak8 un7-tong7 si7 chok-phin2 sian-heng5 e5 un7-tong7, ti7 chhi3-giam7-ki5 peng7 bo5 sim2-mih8 li2-lun7, m7-ku2, 1977 ni5 e5 si5-chun7, Lim5 Chong-goan5 ti7 `Kiann5 chu7-ki2 e5 lou7, chhiunn3 chu7-ki2 e5 koa' lai7-te2 tioh8 bat kong2: “Cho3-ui5 chit8 e5 si-jin5, goa2 i2-ui7 eng3-kai iong7 chu7-ki2 e5 kha, khia7 chai7 chu7-ki2 e5 thou2-te7, iong7 chu7-ki2 e5 gi2-gian5, chhiunn3 chu7-ki2 e5 koa.” Che “iong7 chu7-ki2 e5 gi2-gian5 chhiunn3 chu7-ki2 e5 koa” sng3 lai5 iau2 chin lian3-chhiu2 e5 siunn7-hoat, kau3 1982 ni5 i2-keng ian2-pian3 cho3 “thoat-li7 bu2-gi2 ji5 leng5 chhong3-cho7 ki5 bin5-chok8 e5 bun5-hoa3, bo5 chit khoan2 e5 su7」. Chia to7 bo5 kheh-khi3 lai5 the5 chhut “chi2-u7 bu2-gi2 chiah e7-tang3 chhong3-cho7 bin5-chok8 bun5-hoa3” e5 khai3-liam7."
        ],
        [
          "不過，真正ka7台灣民族論ham台語文學運動來結連作伙--e5，是1987年12月登ti7《台灣新文化》第15期，胡民祥用筆名「許水綠」所發表e5『舌頭與筆尖合一』。",
          "Put-ko3, chin-chiann3 ka7 Tai5-oan5 bin5-chok8-lun7 ham Tai5-gi2 bun5-hak8 un7-tong7 lai5 kiat-lian5 cho3-hoe2--e5, si7 1987 ni5 12 goeh8 teng ti7 “Tai5-oan5 sin bun5-hoa3” te7 15 ki5, Ou5 Bin5-siong5 iong7 pit-mia5 “Khou2 Chui2-lek8” sou2 hoat-piau2 e5『舌頭與筆尖hap8-it 』."
        ],
        [
          "這篇文1986年12月登ti7《台灣文化》季刊第3期e5時陣，只是成做一篇ui3歷史觀點來回顧台灣文學中語言kap文學關係e5文章若定，到刊ti7《台灣新文化》e5時陣，ui3伊掠賴和所講「『舌頭和筆尖』合一」來做標題，就會當看出伊是beh來成做台語文學運動e5一面大旗，含khng3有積極tek e5意圖。這篇文的確是台語文學運動進入開拓期了後，siong7重要e5一篇理論文章，伊所展現e5意義，胡民祥ti7這篇理論性文章完成了後，ma7 ti7 1986年化理論做行動，來投入台語文學e5創作。",
          "Chit phinn bun5 1986 ni5 12 goeh8 teng ti7 “Tai5-oan5 bun5-hoa3” kui3-khan te7 3 ki5 e5 si5-chun7, chi2-si7 chiann5-cho3 chit8 phinn ui3 lek8-su2 koan-tiam2 lai5 hoe5-kou3 Tai5-oan5 bun5-hak8 tiong gi2-gian5 kap bun5-hak8 koan-he7 e5 bun5-chiunn na7-tiann7, kau3 khan ti7 “Tai5-oan5 sin bun5-hoa3” e5 si5-chun7, ui3 i liah8 Loa7 Ho5 sou2 kong2 “『舌頭和筆尖』hap8-it” lai5 cho3 phiau-te5, to7 e7-tang3 khoann3 chhut i si7 beh lai5 chiann5-cho3 Tai5-gi2 bun5-hak8 un7-tong7 e5 chit8-bin7 toa7-ki5, ham5-khng3 u7 chek-kek8-tek e5 i3-tou5. Chit phinn bun5 tek-khak si7 Tai5-gi2 bun5-hak8 un7-tong7 chin3-jip8 khai-thok-ki5 liau2-au7, siong7 tiong7-iau3 e5 chit8 phinn li2-lun7 bun5-chiunn, i sou2 tian2-hian7 e5 i3-gi7, Ou5 Bin5-siong5 ti7 chit phinn li2-lun7-seng3 bun5-chiunn oan5-seng5 liau2-au7, ma7 ti7 1986 ni5 hoa3 li2-lun7 cho3 heng5-tong7, lai5 tau5-jip8 Tai5-gi2 bun5-hak8 e5 chhong3-chok."
        ],
        [
          "這篇文一開始是ui3文學kap社會、政治運動e5關係來開拆，文學ti7舊社會行向新社會e5過渡期，著ai3負擔啟發民眾思想e5任務，為著這個任務，文學ti7內容方面ai3 ham反帝、反封建e5政治運動目標一致；語言方面，必須是ai3 ham大眾e5口語一致，所以著ai3棄sak大眾boe7曉e5文言文來就口語，所以台灣新文學運動開始就主張提倡白話文，改革無合時代e5文言文。只不過，台灣新文學運動ti7 teh播田階段所主張e5白話文是中國白話文m7是台灣話文，所以胡民祥soa3落來就theh8張我軍對建設中國白話文、改造台灣語言e5講法來批判。",
          "Chit phinn bun5 chit8 khai-si2 si7 ui3 bun5-hak8 kap sia7-hoe7, cheng3-ti7 un7-tong7 e5 koan-he7 lai5 khui-thiah, bun5-hak8 ti7 ku7 sia7-hoe7 kiann5 hiong3 sin sia7-hoe7 e5 koe3-tou7-ki5, tioh8-ai3 hu7-tam khe2-hoat bin5-chiong3 su-siong2 e5 jin7-bu7, ui7 tioh8 chit e5 jin7-bu7, bun5-hak8 ti7 loe7-iong5 hong-bin7 ai3 ham hoan2-te3, hoan2-hong-kian3 e5 cheng3-ti7 un7-tong7 bok8-phiau it-ti3; gi2-gian5 hong-bin7, pit-su si7 ai3 ham tai7-chiong3 e5 khau2-gi2 it-ti3, sou2-i2 tioh8-ai3 khi3-sak tai7-chiong3 boe7-hiau2 e5 bun5-gian5-bun5 lai5 chiu7 khau2-gi2, sou2-i2 Tai5-oan5 sin bun5-hak8 un7-tong7 khai-si2 to7 chu2-tiunn the5-chhiong3 peh8-oe7-bun5, kai2-kek bo5 hah8 si5-tai7 e5 bun5-gian5-bun5. Chi2-put-ko3, Tai5-oan5 sin bun5-hak8 un7-tong7 ti7 teh po3-chhan5 kai-toann7 sou2 chu2-tiunn e5 peh8-oe7-bun5 si7 Tiong-kok peh8-oe7-bun5 m7 si7 Tai5-oan5-oe7-bun5, sou2-i2 Ou5 Bin5-siong5 soa3--loh8-lai5 to7 theh8 Tiunn Ngou2-kun tui3 kian3-siat Tiong-kok peh8-oe7-bun5, kai2-cho7 Tai5-oan5 gi2-gian5 e5 kong2-hoat lai5 phoe-phoann3."
        ],
        [
          "Koh再來，胡民祥紹介連溫卿、連雅堂、鄭坤五kap蔡培火對台灣話e5保存kap推sak，然後轉向賴和對文學語言形式e5看法。最後，伊切入1930年代e5鄉土文學．台灣話文論戰，紹介黃石輝、郭秋生、黃純青e5論點，而且認為反對台灣話文，支持中國話文e5人是「顯然有嚴重的歷史包袱，受著父祖之國意識的迷惑，以致看be7著台灣社會獨立存在的事實，因而反對台灣文學本土化，反對台灣民族文學的發展」。Ti7結論部分，胡民祥連結到戰後林宗源相關e5母語創作論述並且對現階段文學語言e5改革提出伊e5展望，伊講：",
          "Koh-chai3 lai5, Ou5 Bin5-siong5 siau7-kai3 Lian5 Un-kheng, Lian5 Nga2-tong5, Tenn7 Khun-ngou2 kap Chhoa3 Poe5-he2 tui3 Tai5-oan5-oe7 e5 po2-chun5 kap chhui-sak, jian5-au7 choan2-hiong3 Loa7 ho5 tui3 bun5-hak8 gi2-gian5 heng5-sek e5 khoann3-hoat. Choe3-au7, i chhiat jip8 1930 ni5-tai7 e5 hiong-thou2 bun5-hak8．Tai5-oan5-oe7-bun5 lun7-chian3, siau7-kai3 Ng5 Chioh8-hui, Koeh Chhiu-seng, Ng5 Sun5-chheng e5 lun7-tiam2, ji5-chhiann2 jin7-ui5 hoan2-tui3 Tai5-oan5-oe7-bun5, chi-chhi5 Tiong-kok-oe7-bun5 e5 lang5 si7 “hian2-jian5 u7 giam5-tiong7 e5 lek8-su2 pau-hok8, siu7 tioh8 hu7-chou2 chi kok i3-sek e5 be5-hek8, i2-ti3 khoann3 be7 tioh8 Tai5-oan5 sia7-hoe7 tok8-lip8 chun5-chai7 e5 su7-sit8, in-ji5 hoan2-tui3 Tai5-oan5 bun5-hak8 pun2-thou2-hoa3, hoan2-tui3 Tai5-oan5 bin5-chok8 bun5-hak8 e5 hoat-tian2”. Ti7 kiat-lun7 pou7-hun7, Ou5 Bin5-siong5 lian5-kiat kau3 chian3-au7 Lim5 Chong-goan5 siong-koan e5 bu2-gi2 chhong3-chok lun7-sut8 peng7-chhiann2 tui3 hian7 kai-toann7 bun5-hak8 gi2-gian5 e5 kai2-kek the5 chhut i e5 tian2-bong7, i kong2:"
        ],
        [
          "胡民祥這篇相關日本時代台灣語文學化發展e5文章，有回顧ma7有批判，更加有引起這段文學語言e5發展過程，來做戰後台語文學運動e5傳統e5意思，並且ui3內底來chhoe7出運動ti7理論上e5依憑。事實上，咱ui3伊這篇文e5題目kap引文就會得看見這二大理論：言文一致kap民族語言文學論。",
          "Ou5 Bin5-siong5 chit phinn siong-koan Jit8-pun2 si5-tai7 Tai5-oan5-gi2 bun5-hak8-hoa3 hoat-tian2 e5 bun5-chiunn, u7 hoe5-kou3 ma7 u7 phoe-phoann3, keng7-ka u7 in2-khi2 chit toann7 bun5-hak8 gi2-gian5 e5 hoat-tian2 koe3-theng5, lai5 cho3 chian3-au7 Tai5-gi2 bun5-hak8 un7-tong7 e5 thoan5-thong2 e5 i3-su3, peng7-chhiann2 ui3 lai7-te2 lai5 chhoe7 chhut un7-tong7 ti7 li2-lun7 siong7 e5 i-pheng5. Su7-sit8 siong7, lan2 ui3 i chit phinn bun5 e5 te5-bak8 kap in2-bun5 to7 e7-tit khoann3-kinn3 chit nng7 toa7 li2-lun7: gian5 bun5 it-ti3 kap bin5-chok8 gi2-gian5 bun5-hak8-lun7."
        ],
        [
          "（一） 言文一致",
          "(It) Gian5 bun5 it-ti3"
        ],
        [
          "Ti7日本時代新文學運動所提出e5言文一致，應該是有兩個面向：第一e5面向，是ti7運動初期新舊文學論爭e5時陣，陳炘、陳端明、張我軍主張ai3 hiat-kak文言文改用大眾口語e5白話文，按怎講著按怎寫。不過，這個階段所主張e5白話文是中國白話文。第二e5面向，是beh ui3中國白話文轉向台灣話文。Ti7胡民祥這篇文內底，有講到主張中國白話文e5張我軍認為台灣話無文字來表現，所以台灣話是無文學價值e5下級話，必須ai3 oa2靠中國e5國語來改造。針對這個講法，胡民祥分做兩方面來反駁：",
          "Ti7 Jit8-pun2 si5-tai7 sin bun5-hak8 un7-tong7 sou2 the5 chhut e5 Gian5 bun5 it-ti3, eng3-kai si7 u7 nng7 e5 bin7-hiong3: te7-it e5 bin7-hiong3, si7 ti7 un7-tong7 chhou-ki5 sin ku7 bun5-hak8 lun7-cheng e5 si5-chun7, Tan5 Him, Tan5 Toan-beng5, Tiunn Ngou2-kun chu2-tiunn ai3 hiat-kak bun5-gian5-bun5 kai2-iong7 tai7-chiong3 khau2-gi2 e5 peh8-oe7-bun5, an2-choann2 kong2 tioh8 an2-choann2 sia2. Put-ko3, chit e5 kai-toann7 sou2 chu2-tiunn e5 peh8-oe7-bun5 si7 Tiong-kok peh8-oe7-bun5. Te7-ji7 e5 bin7-hiong3, si7 beh ui3 Tiong-kok peh8-oe7-bun5 choan2-hiong3 Tai5-oan5-oe7-bun5. Ti7 Ou5 Bin5-siong5 chit phinn bun5 lai7-te2, u7 kong2 kau3 chu2-tiunn Tiong-kok peh8-oe7-bun5 e5 Tiunn Ngou2-kun jin7-ui5 Tai5-oan5-oe7 bo5 bun5-ji7 lai5 piau2-hian7, sou2-i2 Tai5-oan5-oe7 si7 bo5 bun5-hak8 ke3-tat8 e5 e7-kip-oe7, pit-su ai3 oa2-kho3 Tiong-kok e5 kok-gi2 lai5 kai2-cho7. Chiam-tui3 chit e5 kong2-hoat, Ou5 Bin5-siong5 pun-cho3 nng7 hong-bin7 lai5 hoan2-pok:"
        ],
        [
          "第一，就台灣話無文字，所以是無文學價值e5下級話這點，胡民祥一方面以Ho7-lo2話，客家話攏會使唸古冊、唸傳統詩來證明伊e5文學價值；另外一方面，以文字是語言e5符號，kan-ta有符號來服務語言e5道理，無彼號語言toe3符號行e5代誌，來批評張我軍ka7語言kap文字看做是仝款e5物件，所以看輕台灣話是土話、想beh用中國白話文來取代台灣話e5論點。",
          "Te7-it, chiu7 Tai5-oan5-oe7 bo5 bun5-ji7, sou2-i2 si7 bo5 bun5-hak8 ke3-tat8 e5 e7-kip-oe7 chit tiam2, Ou5 Bin5-siong5 chit8 hong-bin7 i2 Ho7-lo2-oe7, Kheh-ka-oe7 long2 e7-sai2 liam7 kou2-chheh, liam7 thoan5-thong2-si lai5 cheng3-beng5 i e5 bun5-hak8 ke3-tat8; leng7-goa7 chit8 hong-bin7, i2 bun5-ji7 si7 gi2-gian5 e5 hu5-ho7, kan-ta u7 hu5-ho7 lai5 hok8-bu7 gi2-gian5 e5 to7-li2, bo5 hit ho7 gi2-gian5 toe3 hu5-ho7 kiann5 e5 tai7-chi3, lai5 phoe-pheng5 Tiunn Ngou2-kun ka7 gi2-gian5 kap bun5-ji7 khoann3-cho3 si7 kang7-khoan2 e5 mih8-kiann7, sou2-i2 khoann3-khin Tai5-oan5-oe7 si7 thou2-oe7, siunn7 beh iong7 Tiong-kok peh8-oe7-bun5 lai5 chhu2-tai7 Tai5-oan5-oe7 e5 lun7-tiam2."
        ],
        [
          "第二，因為台灣大眾e5語言是台灣話，m7是「中國e5國語」，所以ti7文藝大眾化e5原則之下，台灣新文學若採用中國白話文是「以中國為依歸，根本忽視台灣社會的主體性」。",
          "Te7-ji7, in-ui7 Tai5-oan5 tai7-chiong3 e5 gi2-gian5 si7 Tai5-oan5-oe7, m7 si7 “Tiong-kok e5 kok-gi2”, sou2-i2 ti7 bun5-ge7 tai7-chiong3-hoa3 e5 goan5-chek chi-ha7, Tai5-oan5 sin bun5-hak8 na7 chhai2-iong7 Tiong-kok peh8-oe7-bun5 si7 “i2 Tiong-kok ui5 i-kui, kin-pun2 hut-si7 Tai5-oan5 sia7-hoe7 e5 chu2-the2-seng3”."
        ],
        [
          "就第二點來講，1930年代台灣話文論戰ma7是ti7台灣話文kap中國白話文中間來teh爭論，針對這個爭議，研究這場論戰e5陳淑容an2-ni講：",
          "Chiu7 te7-ji7 tiam2 lai5 kong2, 1930 ni5-tai7 Tai5-oan5-oe7-bun5 lun7-chian3 ma7 si7 ti7 Tai5-oan5-oe7-bun5 kap Tiong-kok peh8-oe7-bun5 tiong-kan lai5 teh cheng-lun7, chiam-tui3 chit e5 cheng-gi7, gian2-kiu3 chit tiunn5 lun7-chian3 e5 Tan5 Siok-iong5 an2-ni kong2:"
        ],
        [
          "Ham戰前e5情況相比，戰後e5台語文學運動論者ti7大眾化e5看法面頂，真明顯無beh去包括中國e5人民，而且ma7無需要去考慮第一個面向，就是ui3文言文向白話文轉進e5這個面向。Ti7戰後，台語kan-ta必須ham華語這個e5霸權來對抗。M7-ku2，無論戰後e5台語文學運動kap戰前e5台灣話文運動，仝款攏是一種「回歸台灣主體性的思考」，ia7語言e5回歸是這個思考e5其中之一。",
          "Ham chian3-cheng5 e5 cheng5-hong2 sio-pi2, chian3-au7 e5 Tai5-gi2 bun5-hak8 un7-tong7 lun7-chia2 ti7 tai7-chiong3-hoa3 e5 khoann3-hoat bin7-teng2, chin beng5-hian2 bo5 beh khi3 pau-khoah Tiong-kok e5 jin5-bin5, ji5-chhiann2 ma7 bo5 su-iau3 khi3 kho2-lu7 te7-it e5 bin7-hiong3, to7-si7 ui3 bun5-gian5-bun5 hiong3 peh8-oe7-bun5 choan2-chin3 e5 chit e5 bin7-hiong3. Ti7 chian3-au7, Tai5-gi2 kan-ta pit-su ham Hoa5-gi2 chit e5 e5 pa3-koan5 lai5 tui3-khong3. M7-ku2, bo5-lun7 chian3-au7 e5 Tai5-gi2 bun5-hak8 un7-tong7 kap chian3-cheng5 e5 Tai5-oan5-oe7-bun5 un7-tong7, kang7-khoan2 long2 si7 chit8 chiong2 “hoe5-kui Tai5-oan5 chu2-the2-seng3 e5 su-kho2”, ia7 gi2-gian5 e5 hoe5-kui si7 chit e5 su-kho2 e5 ki5-tiong chi-it."
        ],
        [
          "（二）民族語言文學論",
          "(Ji7) Bin5-chok8 gi2-gian5 bun5-hak8-lun7"
        ],
        [
          "民族語言e5建立kap民族文學、民族國家e5建立之間e5關係，是胡民祥這篇文另外一個重點。胡民祥認為「語言文化在近代民族國家的形成與發展上是不可少的一環；近代民族國家有它自身的民族語言，以及以民族語言開拓出來的民族文學」，伊以意大利文學做例，講因為有「但丁等文豪透過創作，ka7方言提昇到文學語言的境界，開拓了意大利民族文學」。胡民祥引這個歐洲民族主義e5概念，推論台灣若beh會得來成做一個民族國家，一定ai3 ka7台灣語提升到文學語言e5 kham2-cham7 chiah會使得，伊講：「近代民族國家的興起，民族文學的發展，一再顯示建設民族語言的必然性。如何加速這個必然性是台灣文學工作者的重責大任」。",
          "Bin5-chok8 gi2-gian5 e5 kian3-lip8 kap bin5-chok8 bun5-hak8, bin5-chok8 kok-ka e5 kian3-lip8 chi-kan e5 koan-he7, si7 Ou5 Bin5-siong5 chit phinn bun5 leng7-goa7 chit8 e5 tiong7-tiam2. Ou5 Bin5-siong5 jin7-ui5 “gi2-gian5 bun5-hoa3 chai7 kin7-tai7 bin5-chok8 kok-ka e5 heng5-seng5 kap hoat-tian2 siong7 si7 put-kho2-siau2 e5 chit8 khoan5; kin7-tai7 bin5-chok8 kok-ka u7 i chu7-sin e5 bin5-chok8 gi2-gian5, i2-kip8 i2 bin5-chok8 gi2-gian5 khai-thok--chhut-lai5 e5 bin5-chok8 bun5-hak8”, i i2 I3-tai7-li7 bun5-hak8 cho3 le7, kong2 in-ui7 u7 “Tan3-teng teng2 bun5-ho5 thau3-koe3 chhong3-chok, ka7 hong-gian5 the5-seng kau3 bun5-hak8 gi2-gian5 e5 keng2-kai3, khai-thok liau2 I3-tai7-li7 bin5-chok8 bun5-hak8:. Ou5 Bin5-siong5 in2 chit e5 Au-chiu bin5-chok8 chu2-gi7 e5 khai3-liam7, thui-lun7 Tai5-oan5 na7 beh e7-tit lai5 chiann5-cho3 chit8 e5 bin5-chok8 kok-ka, it-teng7 ai3 ka7 Tai5-oan5-gi2 the5-seng kau3 bun5-hak8 gi2-gian5 e5 kham2-cham7 chiah e7-sai2-tit, i kong2: “Kin7-tai7 bin5-chok8 kok-ka e5 heng-khi2, bin5-chok8 bun5-hak8 e5 hoat-tian2, it-chai3 hian2-si7 kian3-siat bin5-chok8 gi2-gian5 e5 pit-jian5-seng3. Ju5-ho5 ka-sok chit e5 pit-jian5-seng3 si7 Tai5-oan5 bun5-hak8 kang-chok-chia2 e5 tiong7-chek-tai7-jin7”."
        ],
        [
          "民族語言文學論是台語文學運動除了「言文一致」以外e5另外一個重要e5根本論，ma7會使講是代表台灣民族論對台灣語言kap文學e5思考。咱ui3宋澤萊〈談台語文字化問題〉內底，認為「語言．文字蘊藏民族个智慧」是台語文字e5重要性之一，到林央敏主張台灣新民族文學ma7應該行向本土性語言文字e5路，an2-ni台灣民族文學chiah有完整性。甚至進入90年代了後胡民祥koh寫〈母語建國〉kap〈歐洲文藝復興對台語文運動的啟示〉二篇，koh-khah詳細來做論說。可見這個根本理論e5重要性。Ia7「言文一致」kap「民族語言文學論」ma7是後來受攻擊致使引起論爭e5兩個焦點。",
          "Bin5-chok8 gi2-gian5 bun5-hak8-lun7 si7 Tai5-gi2 bun5-hak8 un7-tong7 tu5-liau2 “gian5 bun5 it-ti3” i2-goa7 e5 leng7-goa7 chit8 e5 tiong7-iau3 e5 kin-pun2-lun7, ma7 e7-sai2 kong2 si7 tai7-piau2 Tai5-oan5 bin5-chok8-lun7 tui3 Tai5-oan5 gi2-gian5 kap bun5-hak8 e5 su-kho2. Lan2 ui3 Song3 Tek8-lai5 `Tam5 Tai5-gi2 bun5-ji7-hoa3 bun7-te5' lai7-te2, jin7-ui5 “gi2-gian5．bun5-ji7 un3-chong5 bin5-chok8 e5 ti3-hui7” si7 Tai5-gi2 bun5-ji7 e5 tiong7-iau3-seng3 chi-it, kau3 Lim5 Iong-bin2 chu2-tiunn Tai5-oan5 sin bin5-chok8 bun5-hak8 ma7 eng3-kai kiann5 hiong3 pun2-thou2-seng3 gi2-gian5 bun5-ji7 e5 lou7, an2-ni Tai5-oan5 bin5-chok8 bun5-hak8 chiah u7 oan5-cheng2-seng3. Sim7-chi3 chin3-jip8 90 ni5-tai7 liau2-au7 Ou5 Bin5-siong5 koh sia2 `Bu2-gi2 kian3-kok' kap `Au-chiu bun5-ge7 hok8-heng tui3 Tai5-gi2-bun5 un7-tong7 e5 khe2-si7' nng7 phinn, koh-khah siong5-se3 lai5 cho3 lun7-soat. Kho2-kian3 chit e5 kin-pun2 li2-lun7 e5 tiong7-iau3-seng3. Ia7 “gian5 bun5 it-ti3” kap “bin5-chok8 gi2-gian5 bun5-hak8-lun7” ma7 si7 au7-lai5 siu7 kong-kek ti3-su2 in2-khi2 lun7-cheng e5 nng7 e5 chiau-tiam2."
        ],
        [
          "1989年6月16號，《自立晚報》刊出一篇廖咸浩所寫e5文章。這篇文原本是廖咸浩伊準備beh hou7《台大評論》e5稿，後來受龔鵬程教授e5邀請，著beh先tiam3淡江大學舉辦e5「文學與美學學術研討會」來宣讀e5論文。結果這篇soah ti7研討會前一工，ti7《自立晚報》先登出來，m7-na7改名，內底一大段引用西方e5理論來批判「言文合一」e5段落ma7 thai5 kah chhun一點點ah，而且內容ma7有「錯置」e5所在。",
          "1989 ni5 6 goeh8 16 ho7, “Chu7-lip8 Am3-po3” khan chhut chit8 phinn Liau7 Hiam5-ho7 sou2 sia2 e5 bun5-chiunn. Chit phinn bun5 goan5-pun2 si7 Liau7 Hiam5-ho7 i chun2-pi7 beh hou7 “Tai5-tai7 Pheng5-lun7” e5 ko2, au7-lai5 siu7 Keng Pheng5-theng5 kau3-siu7 e5 iau-chhiann2, tioh8 beh seng tiam3 Tam7-kang Tai7-hak8 ki2-pan7 e5 “bun5-hak8 kap bi2-hak8 hak8-sut8 gian2-tho2-hoe7” lai5 soan-thok8 e5 lun7-bun5. Kiat-ko2 chit phinn soah ti7 gian2-tho2-hoe7 cheng5 chit8 kang, ti7 “Chu7-lip8 Am3-po3” seng teng--chhut-lai5, m7-na7 kai2-mia5, lai7-te2 chit8 toa7 toann7 in2-iong7 se-hng e5 li2-lun7 lai5 phoe-phoann3 “gian5 bun5 hap8-it” e5 toann7-loh8 ma7 thai5 kah chhun chit8-tiam2-tiam2-ah, ji5-chhiann2 loe7-iong5 ma7 u7 “chho3-ti3” e5 sou2-chai7."
        ],
        [
          "廖咸浩這篇文一開始著先ka7台語限定ti7「閩南語」，然後批判台語文學理論有二大「謬誤」，一個是「言文合一」；另外一個是「接收了因台灣意識激化成『準民族主義』而衍生的『正統心態』或『霸權心態』。」第二個「謬誤」e5部分，主要著是teh批評台語文學是真kheh-eh8 e5文學。廖咸浩e5結論講台語文學e5理論基礎真弱，kan-ta有政治色彩，koh行落去ma7是死路一條若定。",
          "Liau7 Hiam5-ho7 chit phinn bun5 chit8 khai-si2 tioh8 seng ka7 Tai5-gi2 han7-teng7 ti7 “Ban7-lam5-gi2”, jian5-au7 phoe-phoann3 Tai5-gi2 bun5-hak8 li2-lun7 u7 nng7 toa7 “bio7-ngou7”, chit8 e5 si7 “gian5 bun5 hap8-it”; leng7-goa7 chit8 e5 si7 “chiap-siu liau2 in Tai5-oan5 i3-sek kek8-hoa3 seng5 `chun2 bin5-chok8 chu2-gi7' ji5 ian2-seng e5 `chiann3-thong2 sim-thai7' hek8 `pa3-koan5 sim-thai7'.” Te7-ji7 e5 “bio7-ngou7” e5 pou7-hun7, chu2-iau3 tioh8 si7 teh phoe-pheng5 Tai5-gi2 bun5-hak8 si7 chin kheh-eh8 e5 bun5-hak8. Liau7 Hiam5-ho7 e5 kiat-lun7 kong2 Tai5-gi2 bun5-hak8 e5 li2-lun7 ki-chhou2 chin jiok8, kan-ta u7 cheng3-ti7 sek-chhai2, koh kiann5--loh8-khi3 ma7 si7 si2-lou7 chit8 tiau5 na7-tiann7."
        ],
        [
          "這篇文刊出了後，《自立晚報》ti7 7月6～7號刊出洪惟仁〈令人感動的純化主義：評廖文—「台語文學運動理論的盲點與囿限〉、7月14～16號刊出鄭良偉〈更廣闊的文學空間—台語文學的一些基本認識〉；《民眾日報》7月9～10號刊出林央敏〈不可扭曲台語文學運動—駁正廖咸浩先生〉，另外宋澤萊ma7有一篇應《新文化》雜誌主編要求所寫e5<何必悲觀？評廖咸浩的台語文學觀〉，刊ti7 7月出刊e5《新文化》第6期。以這四篇為主，針對廖文來做相當e5反駁。",
          "Chit phinn bun5 khan chhut liau2-au7, “Chu7-lip8 Am3-po3” ti7 7 goeh8 6~7 ho7 khan chhut Ang5 I5-jin5 `Leng7 lang5 kam2-tong7 e5 sun5-hoa3 chu2-gi7: pheng5 Liau7 bun5----“Tai5-gi2 bun5-hak8 un7-tong7 li2-lun7 e5 bong5-tiam2 kap iu7-han7', 7 goeh8 14~16 ho7 khan chhut Tenn7 Liong5-ui2 `Keng3 kong2-khoah e5 bun5-hak8 khong-kan----Tai5-gi2 bun5-hak8 e5 chit8-koa2 ki-pun2 jin7-sek'; “Bin5-chiong3 Jit8-po3” 7 goeh8 9~10 ho7 khan chhut Lim5 Iong-bin2 `Put-kho2 niu2-khiok Tai5-gi2 bun5-hak8 un7-tong7----pok-cheng3 Liau7 Hiam5-ho7 sian-sinn', leng7-goa7 Song3 Tek8-lai5 ma7 u7 chit8 phinn eng3 “Sin bun5-hoa3” chap8-chi3 chu2-pian iau-kiu5 sou2 sia2 e5 `Ho5-pit pi-koan? Pheng5 Liau7 Hiam5-ho7 e5 Tai5-gi2 bun5-hak8-koan', khan ti7 7 goeh8 chhut-khan e5 “Sin bun5-hoa3” te7 6 ki5. I2 chit si3 phinn ui5-chu2, chiam-tui3 Liau7 bun5 lai5 cho3 siong-tong e5 hoan2-pok."
        ],
        [
          "就廖咸浩所講「兩大謬誤」，其中e5「言文合一」這個謬誤，因為申論e5部分已經thai5掉真濟，所以焦點大部分攏ti7另外一個謬誤，也就是teh批評台語文學是kheh-eh8 e5文學面頂。Chia又koh分做兩部分。第一是相關台灣文學e5定義，伊批判台灣文學以台灣意識來定義，是「何異於法西斯或共產國家對文學創作指導原則的訂定」，伊認為「這種作風不但窄化了台灣文學的空間，更可能從根本扼殺台灣文學的創造力」。比較著台灣意識e5 eh8性，台語文學koh增加寫作語言e5考慮，所以是比kheh-eh8 koh-khah kheh-eh8。廖咸浩認為台灣文學若定義kah chiah-nih8 kheh-eh8，an2-ni日本時代以日文寫作e5楊逵…等等，in beh按怎？",
          "Chiu7 Liau7 Hiam5-ho7 sou2 kong2 “nng7 toa7 bio7-ngou7”, ki5-tiong e5 “gian5 bun5 hap8-it” chit e5 bio7-ngou7, in-ui7 sin-lun7 e5 pou7-hun7 i2-keng thai5 tiau7 chin che7, sou2-i2 chiau-tiam2 toa7 pou7-hun7 long2 ti7 leng7-goa7 chit8 e5 bio7-ngou7, ia7 to7-si7 teh phoe-pheng5 Tai5-gi2 bun5-hak8 si7 kheh-eh8 e5 bun5-hak8 bin7-teng2. Chia iu7-koh pun-cho3 nng7 pou7-hun7. Te7-it si7 siong-koan Tai5-oan5 bun5-hak8 e5 teng7-gi7, i phoe-phoann3 Tai5-oan5 bun5-hak8 i2 Tai5-oan5 i3-sek lai5 teng7-gi7, si7 “ho5-inn7 i5 hoat-se-su hek8 kiong7-san2 kok-ka tui3 bun5-hak8 chhong3-chok chi2-to7 goan5-chek e5 teng7-teng7”, i jin7-ui5 “chit chiong2 chok-hong put-tan7 eh8-hoa3 liau2 Tai5-oan5 bun5-hak8 e5 khong-kan, keng3 kho2-leng5 chiong5 kin-pun2 ok-sat Tai5-oan5 bun5-hak8 e5 chhong3-cho7-lat8”. Pi2-kau3 tioh8 Tai5-oan5 i3-sek e5 eh8-seng3, Tai5-gi2 bun5-hak8 koh cheng-ka sia2-chok gi2-gian5 e5 kho2-lu7, sou2-i2 si7 pi2 kheh-eh8 koh-khah kheh-eh8. Liau7 Hiam5-ho7 jin7-ui5 Tai5-oan5 bun5-hak8 na7 teng7-gi7 kah chiah-nih8 kheh-eh8, an2-ni Jit8-pun2 si5-tai7 i2 Jit8-bun5 sia2-chok e5 Iunn5 Khoe5..... teng2-teng2, in beh an2-choann2?"
        ],
        [
          "針對以「台灣意識來界定台灣文學」這點，林央敏認為是因為文化環境無正常、政治主權無確立、國家意識kap民族意識無仝心，致到台灣文學「一直遭受扭曲、壓制、歧視，甚至成為可能被暴力統治者羅織入罪的敏感禁忌」，若m7是an2-ni「大概無一個論者會gong7 kah 用『意識』來界定一國或一地的文學範疇。」另外，針對日本時代用日文創作e5台灣文學，洪惟仁認為會當ka7號做「台灣日文文學」；以用華語所寫--e5，號做「台灣華文文學」。洪惟仁這個概念，後來林宗源kap林央敏攏有沿用。",
          "Chiam-tui3 i2 “Tai5-oan5 i3-sek lai5 kai3-teng7 Tai5-oan5 bun5-hak8” chit tiam2, Lim5 Iong-bin2 jin7-ui5 si7 in-ui7 bun5-hoa3 khoan5-keng2 bo5 cheng3-siong5, cheng3-ti7 chu2-koan5 bo5 khak-lip8, kok-ka i3-sek kap bin5-chok8 i3-sek bo5 kang5-sim, ti3-kau3 Tai5-oan5 bun5-hak8 “it-tit8 cho-siu7 niu2-khiok, ap-che3, ki5-si7, sim7-chi3 seng5-ui5 kho2-leng5 pi7 pok8-lek8 thong2-ti7-chia2 lo5-chit jip8-choe7 e5 bin2-kam2 kim3-ki3”, na7 m7 si7 an2-ni “tai7-khai3 bo5 chit8 e5 lun7-chia2 e7 gong7 kah iong7 `i3-sek' lai5 kai3-teng7 chit8 kok hek8 chit8 te7 e5 bun5-hak8 hoan7-tiu5.” Leng7-goa7, chiam-tui3 Jit8-pun2 si5-tai7 iong7 Jit8-bun5 chhong3-chok e5 Tai5-oan5 bun5-hak8, Ang5 I5-jin5 jin7-ui5 e7-tang3 ka7 ho7-cho3 “Tai5-oan5 Jit8-bun5 bun5-hak8”; i2 iong7 Hoa5-gi2 sou2 sia2--e5, ho7-cho3 “Tai5-oan5 Hoa5-bun5 bun5-hak8”. Ang5 I5-jin5 chit e5 khai3-liam7, au7-lai5 Lim5 Chong-goan5 kap Lim5 Iong-bin2 long2 u7 ian5-iong7."
        ],
        [
          "第二，廖咸浩批評鄭良偉「大費周章設法區分什麼文體是國語，什麼又是台語」是一種純化主義。另外一面來講，若是閩南語想beh文字化、書面化，著ai3心胸放khah開leh，放棄純化主義，ui3「文言文、普通話、其他漢語方言中來吸收養分」，m7-ku2吸收了後e5書寫文ham普通話書寫文會真接近，差無joa7濟。廖咸浩e5意思若親像是teh講ka7台語文字化是加了工--e5。",
          "Te7-ji7, Liau7 Hiam5-ho7 phoe-pheng5 Tenn7 Liong5-ui2 “tai7-hui3 chiu-chiong siat-hoat khu-hun siann2-mih bun5-the2 si7 kok-gi2, siann2-mih iu7 si7 Tai5-gi2” si7 chit8 chiong2 sun5-hoa3 chu2-gi7. Leng7-goa7 chit8-bin7 lai5 kong2, na7 si7 Ban7-lam5-gi2 siunn7 beh bun5-ji7-hoa3, su-bin7-hoa3, tioh8-ai3 sim-heng pang3 khah khui leh, hong3-khi3 sun5-hoa3 chu2-gi7, ui3 “bun5-gian5-bun5, phou2-thong-oe7, ki5-tha Han3-gi2 hong-gian5 tiong lai5 khip-siu iong2-hun”, m7-ku2 khip-siu liau2-au7 e5 su-sia2-bun5 ham phou2-thong-oe7 su-sia2-bun5 e7 chin chiap-kin7, chha bo5 joa7 che7. Liau7 Hiam5-ho7 e5 i3-su3 na2 chhin-chhiunn7 si7 teh kong2 ka7 Tai5-gi2 bun5-ji7-hoa3 si7 ke-liau2-kang--e5."
        ],
        [
          "就這點，語言學者洪惟仁kap鄭良偉攏有ka7反駁。鄭良偉指出台語已經不斷ui3文言文、普通話ham其他漢語方言teh吸收養分，ma7已經成做是台語e5一部分，ti7台語e5口語內底teh運用，而且「台語已經向海洋國家，特別是英日吸收台灣這個海島工商社會所需的養分」。M7-ku2，台語ham華語koh-khah 按怎ma7是無仝e5語言，m7管按怎吸收，攏無可能kap做伙變成仝一種語言。",
          "Chiu7 chit tiam2, gi2-gian5 hak8-chia2 Ang5 I5-jin5 kap Tenn7 Liong5-ui2 long2 u7 ka7 hoan2-pok. Tenn7 Liong5-ui2 chi2 chhut Tai5-gi2 i2-keng put-toan7 ui3 bun5-gian5-bun5, phou2-thong-oe7 ham ki5-tha Han3-gi2 hong-gian5 teh khip-siu iong2-hun, ma7 i2-keng chiann5-cho3 si7 Tai5-gi2 e5 chit8 pou7-hun7, ti7 Tai5-gi2 e5 khau2-gi2 lai7-te2 teh un7-iong7, ji5-chhiann2 “Tai5-gi2 i2-keng hiong3 hai2-iunn5 kok-ka, tek8-piat8 si7 Eng Jit8 khip-siu Tai5-oan5 chit e5 hai2-to2 kang-siong sia7-hoe7 sou2 su e5 iong2-hun”. M7-ku2, Tai5-gi2 ham Hoa5-gi2 koh-khah an2-choann2 ma7 si7 bo5 kang5 e5 gi2-gian5, m7-koan2 an2-choann2 khip-siu, long2 bo5 kho2-leng5 kap-choe3-hoe2 pian3-seng5 kang7 chit8 chiong2 gi2-gian5."
        ]
      ],
      "篇名": "戰後台語文學運動e5論述開展"
    }
  ]
}
