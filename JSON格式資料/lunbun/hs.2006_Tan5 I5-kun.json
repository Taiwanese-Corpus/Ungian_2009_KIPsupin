{
  "作者": "陳怡君",
  "出版年": "2006",
  "出版者": "2006台灣羅馬字國際學術研討會",
  "文類": "論文",
  "書寫系統": "漢羅",
  "資料": [
    {
      "段": [
        [
          "摘要",
          "Tiah-iau3"
        ],
        [
          "1875年來台灣e5巴克禮牧師了解漢字e5歹學、歹讀、歹寫kap歹記，kan-tann少少人看e7-hiau2，實在m7是利便e5書寫工具。所以巴克禮牧師來台灣無到二年e5時間先創辦「台南神學校」教台灣人認bat白話字，然後koh ti7 1885年創辦白話字報紙《台灣府城教會報》，hou7社會大眾e7-sai2透過白話字來吸收新知識。過去白話字e5使用大多數攏流傳ti7教會內底，m7-koh白話字文獻中保存真濟hit時代台灣人e5生活語詞、感情kap思想，以及台灣社會新舊文化e5衝突kap競爭。台語白話字e5發展到1920年代已經行向成熟e5階段，致使作家e7-sai2透過白話字來書寫、創作長篇e5白話字小說。鄭溪泮tioh8是這個時代書寫白話字小說e5重要作家之一。",
          "1875 ni5 lai5 Tai5-oan5 e5 Pa Khek-le2 bok8-su liau2-kai2 Han3-ji7 e5 phainn2 oh8, phainn2 thak8, phainn2 sia2 kap phainn2 ki3, kan-tann chio2-chio2 lang5 khoann3 e7-hiau2, sit8-chai7 m7 si7 li7-pian7 e5 su-sia2 kang-khu7. Sou2-i2 Pa Khek-le2 bok8-su lai5 Tai5-oan5 bo5 kau3 nng7 ni5 e5 si5-kan seng chhong3-pan7 “Tai5-lam5 Sin5-hak8-hau7” ka3 Tai5-oan5-lang5 jin7-bat peh8-oe7-ji7, jian5-au7 koh ti7 1885 ni5 chhong3-pan7 peh8-oe7-ji7 po3-choa2 “Tai5-oan5 Hu2-siann5 Kau3-hoe7-po3”, hou7 sia7-hoe7 tai7-chiong3 e7-sai2 thau3-koe3 peh8-oe7-ji7 lai5 khip-siu sin ti3-sek. Koe3-khi3 peh8-oe7-ji7 e5 su2-iong7 toa7 to-sou3 long2 liu5-thoan5 ti7 kau3-hoe7 lai7-te2, m7-koh peh8-oe7-ji7 bun5-hian3 tiong po2-chun5 chin che7 hit si5-tai7 Tai5-oan5-lang5 e5 seng-oah8 gi2-su5, kam2-cheng5 kap su-siong2, i2-kip8 Tai5-oan5 sia7-hoe7 sin ku7 bun5-hoa3 e5 chhiong-tut8 kap keng7-cheng. Tai5-gi2 peh8-oe7-ji7 e5 hoat-tian2 kau3 1920 ni5-tai7 i2-keng kiann5 hiong3 seng5-sek8 e5 kai-toann7, ti3-su2 chok-ka e7-sai2 thau3-koe3 peh8-oe7-ji7 lai5 su-sia2, chhong3-chok tng5-phinn e5 Peh8-oe7-ji7 siau2-soat. Tenn7 Khe-phoan3 tioh8 si7 chit e5 si5-tai7 su-sia2 peh8-oe7-ji7 siau2-soat e5 tiong7-iau3 chok-ka chi-it."
        ],
        [
          "1896年出世e5鄭溪泮是基督教徒，伊除了ti7教會內底學習白話字以外，伊koh有學過日文kap漢字。這三種語言e5 thau3-lam7使用情形e7-sai2 ui3 1926年出版伊e5唯一一本白話字小說《出死線》內底看著。《出死線》是鄭溪泮個人自傳式e5家族史白話字小說，內容e5豐富性e7-sai2 hou7 咱了解當時信教e5台灣人ti7「新」思想kap「舊」傳統之間，所受著e5刺激、影響kap過渡情形以及文化是an2-choann2 ti7整個時代背景演變中交替--e5。",
          "1896 ni5 chhut-si3 e5 Tenn7 Khe-phoan3 si7 Ki-tok kau3-tou5, i tu5-liau2 ti7 kau3-hoe7 lai7-te2 hak8-sip8 peh8-oe7-ji7 i2-goa7, i koh u7 oh8 koe3 Jit8-bun5 kap Han3-ji7. Chit sann chiong2 gi2-gian5 e5 thau3-lam7 su2-iong7 cheng5-heng5 e7-sai2 ui3 1926 ni5 chhut-pan2 i e5 ui5-it chit8 pun2 peh8-oe7-ji7 siau2-soat “Chhut-si2-soann3” lai7-te2 khoann3 tioh8. “Chhut-si2-soann3” si7 Tenn7 Khe-phoan3 ko3-jin5 chu7-toan7-sek e5 ka-chok8-su2 peh8-oe7-ji7 siau2-soat, loe7-iong5 e5 hong-hu3-seng3 e7-sai2 hou7 lan2 liau2-kai2 tong-si5 sin3-kau3 e5 Tai5-oan5-lang5 ti7 “sin” su-siong2 kap “ku7” thoan5-thong2 chi-kan, sou2 siu7 tioh8 e5 chhi3-khek, eng2-hiong2 kap koe3-tou7 cheng5-heng5 i2-kip8 bun5-hoa3 si7 an2-choann2 ti7 cheng2-ko3 si5-tai7 poe7-keng2 ian2-pian3 tiong kau-the3--e5."
        ],
        [
          "本論文e5重點是欲探討《出死線》所呈現e5時代1885年到1926年這段時期，台灣人民ui3日本接收開始e5武裝抗日到知識份子chhoa7領e5非武裝抗日，一般人民an2-choann2 ti7這種新舊文化互相衝擊kap二元對立e5環境中生活？筆者欲透過hit當時台灣siong7長e5白話字小說《出死線》來分析其中性別、宗教kap醫療這三種新舊文化khiu2-lak8、跨越e5情形。其中可能有衝突、競爭、妥協、合作a2 si7和平e5交流，這種複雜e5過渡狀況是如何影響台灣人e5生活？而且筆者想欲打破「新」「舊」這種二元對立e5文化論述觀點，hou7眾人看著無仝款e5台灣人真實生活面貌。無仝款e5文化一交插、thau3-lam7，所產生e5火星相信e7-sai2幫助咱了解19世紀末到20世紀初期台灣人e5生活樣貌。",
          "Pun2 lun7-bun5 e5 tiong7-tiam2 si7 beh tham3-tho2 “Chhut-si2-soann3” sou2 teng5-hian7 e5 si5-tai7 1885 ni5 kau3 1926 ni5 chit toann7 si5-ki5, Tai5-oan5 jin5-bin5 ui3 jit8-pun2 chiap-siu khai-si2 e5 bu2-chong khong3 Jit8 kau3 ti3-sek-hun7-chu2 chhoa7-nia2 e5 hui-bu2-chong khong3 Jit8, it-poann jin5-bin5 an2-choann2 ti7 chit chiong2 sin ku7 bun5-hoa3 hou7-siong chhiong-kek kap ji7-goan5 tui3-lip8 e5 khoan5-keng2 tiong seng-oah8? Pit-chia2 beh thau3-koe3 hit tong-si5 Tai5-oan5 siong7 tng5 e5 Peh8-oe7-ji7 siau2-soat “Chhut-si2-soann3” lai5 hun-sek ki5-tiong seng3-piat8, chong-kau3 kap i-liau5 chit sann chiong2 sin ku7 bun5-hoa3 khiu2-lak8, khoa3-oat8 e5 cheng5-heng5. Ki5-tiong kho2-leng5 u7 chhiong-tut8, keng7-cheng, tho3-hiap8, hap8-chok a2 si7 ho5-peng5 e5 kau-liu5, chit chiong2 hok8-chap8 e5 koe3-tou7 chong7-hong2 si7 ju5-ho5 eng2-hiong2 Tai5-oan5-lang5 e5 seng-oah8? Ji5-chhiann2 pit-chia2 siunn7 beh phah-phoa3 “sin” “ku7” chit chiong2 ji7-goan5 tui3-lip8 e5 bun5-hoa3 lun7-sut8 koan-tiam2, hou7 cheng3-lang5 khoann3 tioh8 bo5 kang7-khoan2 e5 Tai5-oan5-lang5 chin-sit8 seng-oah8 bin7-mau7. Bo5 kang7-khoan2 e5 bun5-hoa3 chit8 kau-chhap, thau3-lam7, sou2 san2-seng e5 hoe2-chhenn siong-sin3 e7-sai2 pang-chou7 lan2 liau2-kai2 19 se3-ki2 boat8 kau3 20 se3-ki2 chhou-ki5 Tai5-oan5-lang5 e5 seng-oah8 iunn7-mau7."
        ],
        [
          "結論",
          "Kiat-lun7"
        ],
        [
          "教會羅馬字ti7台灣發展e5歷史，ma7是咱台語白話字文學發展e5腳跡。台語白話字ui3 1885年《台灣府城教會報》e5創刊發展到1920年代已經行向成熟e5階段，因為an2-ne作家e7-sai2透過白話字來書寫、創作長篇e5白話字文學作品。鄭溪泮唯一e5一本台語白話字小說《出死線》內容保存真濟hit時代台灣人e5生活語詞、感情kap思想，特別是hit時陣伊所經驗過e5真實社會中「新」思想、「舊」傳統文化衝突、競爭、交插、妥協、合作e5複雜過渡情形。",
          "Kau3-hoe7 Lo5-ma2-ji7 ti7 Tai5-oan5 hoat-tian2 e5 lek8-su2, ma7 si7 lan2 Tai5-gi2 peh8-oe7-ji7 bun5-hak8 hoat-tian2 e5 kha-jiah. Tai5-gi2 peh8-oe7-ji7 ui3 1885 ni5 “Tai5-oan5 Hu2-siann5 Kau3-hoe7-po3” e5 chhong3-khan hoat-tian2 kau3 1920 ni5-tai7 i2-keng kiann5 hiong3 seng5-sek8 e5 kai-toann7, in-ui7 an2-ne chok-ka e7-sai2 thau3-koe3 peh8-oe7-ji7 lai5 su-sia2, chhong3-chok tng5-phinn e5 Peh8-oe7-ji7 bun5-hak8 chok-phin2. Tenn7 Khe-phoan3 ui5-it e5 chit8 pun2 Tai5-gi2 peh8-oe7-ji7 siau2-soat “Chhut-si2-soann3” loe7-iong5 po2-chun5 chin che7 hit si5-tai7 Tai5-oan5-lang5 e5 seng-oah8 gi2-su5, kam2-cheng5 kap su-siong2, tek8-piat8 si7 hit si5-chun7 i sou2 keng-giam7 koe3 e5 chin-sit8 sia7-hoe7 tiong “sin” su-siong2, “ku7” thoan5-thong2 bun5-hoa3 chhiong-tut8, keng7-cheng, kau-chhap, tho3-hiap8, hap8-chok e5 hok8-chap8 koe3-tou7 cheng5-heng5."
        ],
        [
          "《出死線》中作者呈現出新舊式女性e5生命經驗，至勤kai3-seng5有跳脫傳統社會框殼e5束縛，不過伊勇敢面對生活e5宿命觀卻是khah接近當時e5傳統女性。惠子雖然有表面上e5自主權，不過受著背後基督教義權威e5限制，展現出基督教khia7 ti7「新式宗教」e5立場來phinn3-siunn3台灣人e5歹習慣，不過ti7 性別觀點方面e5思考卻是khah舊式--e5。但是ui3惠子e5身上tauh8-tauh8-a2 e7-sai2看出kap翁婿溝通協調e5對等地位。Chia應該ma7 e7-sai2算是一種性別文化中e5突破。相對女性e5明朗面貌，男性soah落入單一框殼中，除了主角真聲以外，另外兩位攏是khah無活力、負面、軟弱e5樣貌。真聲是一個真理想型e5角色，khia7 ti7救世主e5位置，來展現牧師感化眾人e5從善性格。伊這種khah屬ti7新式、進步、有理想、勇敢e5男性，kap大川、清流e5舊式傳統男性形象tu2好顛倒反。",
          "“Chhut-si2-soann3” tiong chok-chia2 teng5-hian7 chhut sin ku7-sek lu2-seng3 e5 senn3-mia7 keng-giam7, Chi3-khin5 kai3-seng5 u7 thiau3-thoat thoan5-thong2 sia7-hoe7 kheng-khak e5 sok-pak8, put-ko3 i iong2-kam2 bin7-tui3 seng-oah8 e5 siok-mia7-koan khiok si7 khah chiap-kin7 tong-si5 e5 thoan5-thong2 lu2-seng3. Hui7-chu2 sui-jian5 u7 piau2-bin7 siong7 e5 chu7-chu2-koan5, put-ko3 siu7 tioh8 poe7-au7 Ki-tok kau3-gi7 koan5-ui e5 han7-che3, tian2-hian7 chhut Ki-tok-kau3 khia7 ti7 “sin-sek chong-kau3” e5 lip8-tiunn5 lai5 phinn3-siunn3 Tai5-oan5-lang5 e5 phainn2 sip8-koan3, put-ko3 ti7 seng3-piat8 koan-tiam2 hong-bin7 e5 su-kho2 khiok si7 khah ku7-sek--e5. Tan7-si7 ui3 Hui7-chu2 e5 sin-siong7 tauh8-tauh8-a2 e7-sai2 khoann3 chhut kap ang-sai3 ko-thong hiap8-tiau e5 tui3-teng2 te7-ui7. Chia eng3-kai ma7 e7-sai2 sng3 si7 chit8 chiong2 seng3-piat8 bun5-hoa3 tiong e5 tut8-phoa3. Siong-tui3 lu2-seng3 e5 beng5-long2 bin7-mau7, lam5-seng3 soah lak jip8 tan-it kheng-khak tiong, tu5-liau2 chu2-kak Chin-seng i2-goa7, leng7-goa7 nng7 ui7 long2 si7 khah bo5 oat8-lek8, hu3-bin7, loan2-jiok8 e5 iunn7-mau7. Chin-seng si7 chit8 e5 chin li2-siong2 heng5 e5 kak-sek, khia7 ti7 kiu3-se3-chu2 e5 ui7-ti3, lai5 tian2-hian7 bok8-su kam2-hoa3 cheng3-lang5 e5 chiong5-sian7 seng3-keh. I chit chiong2 khah siok8-ti7 sin-sek, chin3-pou7, u7 li2-siong2, iong2-kam2 e5 lam5-seng3, kap Tai7-chhoan, Chheng-liu5 e5 ku7-sek thoan5-thong2 lam5-seng3 heng5-siong7 tu2-ho2 tian-to3-peng2."
        ],
        [
          "Ti7宗教文化方面，基督教e5傳入扮演一個新興濟世宗教e5出現，因為作者本身是教徒，所以文本中充滿基督教傳世e5福音文句kap批判傳統宗教迷信、lau7-chau e5 phinn3-siunn3表現。因為作者所khia7位置e5關係，造成伊無看著新式宗教e5迷思，但是透過筆者e5分析，解構了西方宗教文明kap進步e5一面，其實文本中所展現e5教徒siann2-mih8代誌攏oa2靠上帝、聽上帝指示e5行為ma7算是一種迷信。新／舊式宗教e5互相khiu2-lat8 kap交插e5過渡時期是真競爭--e5，二元對立e5情形ma7真明顯，這種複雜性呈現出hit當時台灣人teh跨越傳統kap近代e5矛盾心情。",
          "Ti7 chong-kau3 bun5-hoa3 hong-bin7, Ki-tok-kau3 e5 thoan5 jip8 pan7-ian2 chit8 e5 sin-heng che3-se3 chong-kau3 e5 chhut-hian7, in-ui7 chok-chia2 pun2-sin si7 kau3-tou5, sou2-i2 bun5-pun2 tiong chhiong-moa2 Ki-tok-kau3 thoan5-se3 e5 hok-im bun5-ku3 kap phoe-phoann3 thoan5-thong2 chong-kau3 be5-sin3, lau7-chau e5 phinn3-siunn3 piau2-hian7. In-ui7 chok-chia2 sou2 khia7 ui7-ti3 e5 koan-he7, cho7-seng5 i bo5 khoann3 tioh8 sin-sek chong-kau3 e5 be5-su, tan7-si7 thau3-koe3 pit-chia2 e5 hun-sek, kai2-kou3 liau2 se-hng chong-kau3 bun5-beng5 kap chin3-pou7 e5 chit8-bin7, ki5-sit8 bun5-pun2 tiong sou2 tian2-hian7 e5 kau3-tou5 siann2-mih8 tai7-chi3 long2 oa2-kho3 Siong7-te3, thiann Siong7-te3 chi2-si7 e5 heng5-ui5 ma7 sng3 si7 chit8 chiong2 be5-sin3. Sin / ku7-sek chong-kau3 e5 hou7-siong khiu2-lat8 kap kau-chhap e5 koe3-tou7 si5-ki5 si7 chin keng7-cheng--e5, ji7-goan5 tui3-lip8 e5 cheng5-heng5 ma7 chin beng5-hian2, chit chiong2 hok8-chap8-seng3 teng5-hian7 chhut hit tong-si5 Tai5-oan5-lang5 teh khoa3-oat8 thoan5-thong2 kap kin7-tai7 e5 mau5-tun2 sim-cheng5."
        ],
        [
          "Ti7醫療文化方面，hit時代大眾對西方引進e5新式醫療攏抱持一種科技kap現代e5印象，傳統民俗療法tioh8 khah迷信、無科學。中西式醫療teh交會e5過程中，新舊醫療e5關係無像頭前新舊式宗教e5部分hiah壁壘分明，ui3 chia e7-sai2看出作者e5醫療觀是東西方醫療互相交插、sio-thah8--e5。不而過，作者並無思考tioh8當時e5西方療法背後kap宗教信仰e5共犯結構kap權力分配無chiau5-un5 e5現象。信仰kap醫療這種勾結e5作為，kam2有真文明koh現代？值得咱思考。",
          "Ti7 i-liau5 bun5-hoa3 hong-bin7, hit si5-tai7 tai7-chiong3 tui3 se-hng in2-chin3 e5 sin-sek i-liau5 long2 pho7-chhi5 chit8 chiong2 kho-ki kap hian7-tai7 e5 in3-siong2, thoan5-thong2 bin5-siok8 liau5-hoat tioh8 khah be5-sin3, bo5 kho-hak8. Tiong se-sek i-liau5 teh kau-hoe7 e5 koe3-theng5 tiong, sin ku7 i-liau5 e5 koan-he7 bo5 chhiunn7 thau5-cheng5 sin ku7-sek chong-kau3 e5 pou7-hun7 hiah piah-lui2 hun-beng5, ui3 chia e7-sai2 khoann3 chhut chok-chia2 e5 i-liau5-koan si7 tang se-hng i-liau5 hou7-siong kau-chhap, sio-thah8--e5. Put-ji7-ko3, chok-chia2 peng7 bo5 su-kho2 tioh8 tong-si5 e5 se-hng liau5-hoat poe7-au7 kap chong-kau3 sin3-giong2 e5 kiong7-hoan7 kiat-kou3 kap koan5-lek8 hun-phoe3 bo5 chiau5-un5 e5 hian7-siong7. Sin3-giong2 kap i-liau5 chit chiong2 kau-kiat e5 chok-ui5, kam2 u7 chin bun5-beng5 koh hian7-tai7? Tat8-tit lan2 su-kho2."
        ],
        [
          "作者身處ti7 這個新／舊文化過渡、跨越e5時代，teh書寫《出死線》e5時陣可能並無真清楚意識著新舊文化e5衝擊，只是ka7真實e5生命經驗記錄落來，不過ti7當時e5社會環境中「新」思想kap「舊」傳統這種二元對立e5文化思維非常明顯。Ti7《被發明的傳統》（Eric Hobsbawm等著）中講著：『“創制傳統”是一系列的實踐，通常是被公開或心照不宣的規定控制，具有儀式性或象徵性的本質。它透過不斷地重複，試圖灌輸大眾特定的價值觀與行規範，以便自然而然地暗示：這項傳統與過去的事物有關。』「新」e5出現是為著欲kap「舊」有區別，m7-koh「新」所表現e5 kam2 tioh8是好--e5、正面--e5，「舊」tioh8是落伍、迷信、歹習慣？Ti7《出死線》中所表現出來--e5並無hiah絕對。作者雖然接受新式宗教教育成長，不過伊並無放棄傳統e5 mih8-kiann7（如醫療方面），顛倒呈現出新舊文化thau3-lam7中有翻轉e5空間。這本台灣1920年代siong7長e5長篇白話字小說真實呈現「新」kap「舊」e5定義並m7是hiah固定e5，伊是流動、隨時teh改變--e5，文本中台灣人e5生活樣貌e7-sai2講是hit當時一般人民生活情境e5一種縮影。",
          "Chok-chia2 sin chhu2 ti7 chit e5 sin / ku7 bun5-hoa3 koe3-tou7, khoa3-oat8 e5 si5-tai7, teh su-sia2 “Chhut-si2-soann3” e5 si5-chun7 kho2-leng5 peng7 bo5 chin chheng-chho2 i3-sek tioh8 sin ku7 bun5-hoa3 e5 chhiong-kek, chi2-si7 ka7 chin-sit8 e5 senn3-mia7 keng-giam7 ki3-lok8 loh8-lai5, put-ko3 ti7 tong-si5 e5 sia7-hoe7 khoan5-keng2 tiong “sin” su-siong2 kap “ku7” thoan5-thong2 chit chiong2 ji7-goan5 tui3-lip8 e5 bun5-hoa3 su-ui5 hui-siong5 beng5-hian2. Ti7 “Pi7 hoat-beng5 e5 thoan5-thong2” (Eric Hobsbawm teng2 tu3) tiong kong2 tioh8: 『“創制傳統”是一系列的實踐，通常是被公開或心照不宣的規定控制，具有儀式性或象徵性的本質。它透過不斷地重複，試圖灌輸大眾特定的價值觀與行規範，以便自然而然地暗示：這項傳統與過去的事物有關。』“Sin” e5 chhut-hian7 si7 ui7 tioh8 beh kap “ku7” u7 khu-piat8, m7-koh “sin” sou2 piau2-hian7 e5 kam2 tioh8 si7 ho2--e5, chiann3-bin7--e5, “ku7” tioh8 si7 lok8-ngou2, be5-sin3, phainn2 sip8-koan3? Ti7 “Chhut-si2-soann3” tiong sou2 piau2-hian7--chhut-lai5 e5 peng7 bo5 hiah choat8-tui3. Chok-chia2 sui-jian5 chiap-siu7 sin-sek chong-kau3 kau3-iok8 seng5-tiong2, put-ko3 i peng7 bo5 hong3-khi3 thoan5-thong2 e5 mih8-kiann7 (ju5 i-liau5 hong-bin7), tian-to3 teng5-hian7 chhut sin ku7 bun5-hoa3 thau3-lam7 tiong u7 hoan-choan2 e5 khong-kan. Chit pun2 Tai5-oan5 1920 ni5-tai7 siong7 tng5 e5 tng5-phinn peh8-oe7-ji7 siau2-soat chin-sit8 teng5-hian7 “sin” kap “ku7” e5 teng7-gi7 peng7 m7 si7 hiah kou3-teng7 e5, I si7 liu5-tong7, sui5-si5 teh kai2-pian3--e5, bun5-pun2 tiong Tai5-oan5-lang5 e5 seng-oah8 iunn7-mau7 e7-sai2 kong2 si7 hit tong-si5 it-poann jin5-bin5 seng-oah8 cheng5-keng2 e5 chit8 chiong2 sok-iann2."
        ],
        [
          "前言",
          "Chian5-gian5"
        ],
        [
          "台灣羅馬字e5發展siong7早e7-sai2 ui3 1624年荷蘭統治台灣南部開始講起。荷蘭人統治台灣teh進行經濟剝削e5同時，也將基督教義傳入台灣。荷蘭人所統治e5所在是平埔「Siraya」族toa3 siong7濟e5台南。因為平埔族並無特別e5宗教信仰，而且hit時信仰基督教koh e7-sai2得著一koa2好處，所以當時有真濟Siraya族人信仰基督教。荷蘭e5傳教士透過羅馬字書寫系統來記錄kap學習Siraya族e5語言，並用這套拼音系統來傳授基督教義hou7當地人認bat上帝。甚至後來平埔族kap漢人teh簽地契e5時陣，ma7使用這套羅馬字來做記錄。不過因為荷蘭人統治台灣e5時間真短，koh加上in傳教e5時陣並無分聖經hou7信徒，kan-tann用「教理問答書」，這種傳教e5效果tioh8無法度傳達上帝真正e5信仰、真理hou7眾人了解，造成荷蘭人e5傳教失敗。不過，荷蘭人所教育e5羅馬字卻hou7 Siraya族繼續使用150 goa7 tang。",
          "Tai5-oan5 Lo5-ma2-ji7 e5 hoat-tian2 siong7 cha2 e7-sai2 ui3 1624 ni5 Ho-lan thong2-ti7 Tai5-oan5 lam5-pou7 khai-si2 kong2 khi2. Ho-lan-lang5 thong2-ti7 Tai5-oan5 teh chin3-heng5 keng-che3 pak-siap e5 tong5-si5, ia7 chiong Ki-tok kau3-gi7 thoan5 jip8 Tai5-oan5. Ho-lan-lang5 sou2 thong2-ti7 e5 sou2-chai7 si7 penn5-pou “Siraya” chok8 toa3 siong7 che7 e5 Tai5-lam5. In-ui7 penn5-pou-chok8 peng7 bo5 tek8-piat8 e5 chong-kau3 sin3-giong2 , ji5-chhiann2 hit-si5 sin3-giong2 Ki-tok-kau3 koh e7-sai2 tit tioh8 chit8-koa2 ho2-chhu3, sou2-i2 tong-si5 u7 chin che7 Siraya chok8-jin5 sin3-giong2 Ki-tok-kau3. Ho-lan e5 thoan5-kau3-su7 thau3-koe3 Lo5-ma2-ji7 su-sia2 he7-thong2 lai5 ki3-lok8 kap hak8-sip8 Siraya chok8 e5 gi2-gian5, peng7 iong7 chit tho3 phin-im he7-thong2 lai5 thoan5-siu7 Ki-tok kau3-gi7 hou7 tong-te7-lang5 jin7-bat Siong7-te3. Sim7-chi3 au7-lai5 penn5-pou-chok8 kap Han3-jin5 teh chhiam te7-khe3 e5 si5-chun7, ma7 su2-iong7 chit tho3 Lo5-ma2-ji7 lai5 cho3 ki3-lok8. Put-ko3 in-ui7 Ho-lan-lang5 thong2-ti7 Tai5-oan5 e5 si5-kan chin te2, koh ka-siong7 in thoan5-kau3 e5 si5-chun7 peng7 bo5 pun Seng3-keng hou7 sin3-tou5, kan-tann iong7 “Kau3-li2 bun7-tap-su”, chit chiong2 thoan5-kau3 e5 hau7-ko2 tioh8 bo5 hoat-tou7 thoan5-tat8 Siong7-te3 chin-chiann3 e5 sin3-giong2, chin-li2 hou7 cheng3-lang5 liau2-kai2, cho7-seng5 Ho-lan-lang5 e5 thoan5-kau3 sit-pai7. Put-ko3, Ho-lan-lang5 sou2 kau3-iok8 e5 Lo5-ma2-ji7 khiok hou7 Siraya chok8 ke3-siok8 su2-iong7 150 goa7 tang."
        ],
        [
          "後來進入鄭成功時期kap清朝統治時期，西方基督教e5宣揚tioh8暫時停止。一直ai3到1865年英國長老教會（The Presbyterian Church of England)來台灣拓展傳教事業e5時陣，koh採用白話字來記錄、學習當地語言。這套拼音系統本底是欲hou7外國傳教士學習當地語言來傳播教義--e5，後來soah變成傳教士教育m7 bat字e5台灣人民siong7好e5工具。",
          "Au7-lai5 chin3-jip8 Tenn7 Seng5-kong  si5-ki5 kap Chheng-tiau5 thong2-ti7 si5-ki5, se-hng Ki-tok-kau3 e5 soan-iong5 tioh8 chiam7-si5 theng5-chi2. It-tit8 ai3 kau3 1865 ni5 Eng-kok  Tiunn2-lo2 kau3-hoe7 (The Presbyterian Church of England) lai5 Tai5-oan5 thok-tian2 thoan5-kau3 su7-giap8 e5 si5-chun7, koh chhai2-iong7 peh8-oe7-ji7 lai5 ki3-lok8, hak8-sip8 tong-te7 gi2-gian5. Chit tho3 phin-im he7-thong2 pun2-te2 si7 beh hou7 goa7-kok thoan5-kau3-su7 hak8-sip8 tong-te7 gi2-gian5 lai5 thoan5-po3 kau3-gi7--e5, au7-lai5 soah pian3-seng5 thoan5-kau3-su7 kau3-iok8 m7 bat ji7 e5 Tai5-oan5 jin5-bin5 siong7 ho2 e5 kang-khu7."
        ],
        [
          "Ti7台灣第一份正式印刷出版e5報紙《台灣府城教會報》頭一期內底，主編兼發行人巴克禮牧師tioh8說明「可惜lin2本國e5字真oh，少少人看e7-hiau2--tit。所以goan2有設別mih8 e5法度，用白話字來印冊，hou7 lin2眾人看khah快bat」。巴克禮牧師了解漢字e5歹學、歹讀、歹寫kap歹記，kan-tann少少人看e7-hiau2，實在m7是利便e5書寫工具。所以巴克禮牧師來台灣無到二年e5時間先ti7 1876年創辦「台南神學校」教台灣人認bat白話字，然後koh ti7 1885年創辦白話字報紙《台灣府城教會報》，hou7社會大眾e7-sai2透過白話字來吸收新知識。教會報中e5新知識內容真闊，除了現代醫療衛生以外，koh有天文地理、科學新知、世界新聞kap童話等。",
          "Ti7 Tai5-oan5 te7-it hun7 cheng3-sek in3-soat chhut-pan2 e5 po3-choa2 “Tai5-oan5 Hu2-siann5 Kau3-hoe7-po3” thau5-chit8-ki5 lai7-te2, chu2-pian kiam hoat-heng5-jin5 Pa Khek-le2 bok8-su tioh8 soeh-beng5 “kho2-sioh lin2 pun2-kok e5 ji7 chin oh, chio2-chio2 lang5 khoann3 e7-hiau2--tit. Sou2-i2 goan2 u7 siat pat8-mih8 e5 hoat-tou7, iong7 peh8-oe7-ji7 lai5 in3-chheh, hou7 lin2 cheng3-lang5 khoann3 khah khoai3 bat”. Pa Khek-le2 bok8-su liau2-kai2 Han3-ji7 e5 phainn2 oh8, phainn2 thak8, phainn2 sia2 kap phainn2 ki3, kan-tann chio2-chio2 lang5 khoann3 e7-hiau2, sit8-chai7 m7 si7 li7-pian7 e5 su-sia2 kang-khu7. Sou2-i2 Pa Khek-le2 bok8-su lai5 Tai5-oan5 bo5 kau3 nng7 ni5 e5 si5-kan seng ti7 1876 ni5 chhong3-pan7 “Tai5-lam5 Sin5-hak8-hau7” ka3 Tai5-oan5-lang5 jin7-bat peh8-oe7-ji7, jian5-au7 koh ti7 1885 ni5 chhong3-pan7 peh8-oe7-ji7 po3-choa2 “Tai5-oan5 Hu2-siann5 Kau3-hoe7-po3”, hou7 sia7-hoe7 tai7-chiong3 e7-sai2 thau3-koe3 peh8-oe7-ji7 lai5 khip-siu sin ti3-sek. Kau3-hoe7-po3 tiong e5 sin ti3-sek loe7-iong5 chin khoah, tu5-liau2 hian7-tai7 i-liau5 oe7-seng i2-goa7, koh u7 thian-bun5 te7-li2, kho-hak8 sin-ti, se3-kai3 sin-bun5 kap tong5-oe7 teng2."
        ],
        [
          "巴克禮牧師ti7 19世紀末開始推sak白話字教育，一直到1920年代白話字e5發展已經行向成熟e5階段，因為an2-ne作家chiah e7-sai2透過白話字來書寫、創作長篇e5白話字小說。日治時期以來e5白話字小說有以下七本，賴仁聲：《An2-nia2 e5 bak8-sai2》（1924）、《Sip8-ji7-ke3 e5 ki3-ho7》（1924）、《Eng7 kha-chiah ng3 Siong7-te3》（1939）、《Chhi3-a2-lai7 e5 pek-hap8-hoe》（1954）、《Thiann3 li2 iann5 koe3 thong se3-kan》（1955）、《Kho2-ai3 e5 siu5-jin5》（1960）、鄭溪泮：《Chhut-si2-soann3》（1926）。數量chiann5濟，內容chiann5豐富，卻是研究者真少。因為過去白話字e5使用攏流傳ti7教會內底，認bat「漢字」e5人大多數認為白話字是囝仔抑是查某人teh學、teh使用--e5，khah無水準。Chia無認bat白話字e5學者攏無發現白話字文獻中保存真濟hit時代台灣人Ho7-lo2-oe7 e5生活語詞、感情kap思想，以及台灣社會新舊文化e5衝突kap競爭。雖然這kui2年研究台語e5學者愈來愈濟，不過iau2是以戰後台語文作家為主，kan-tann李勤岸、張春凰、黃佳惠等少少人有做過白話字文學e5相關研究。",
          "Pa Khek-le2 bok8-su ti7 19 se3-ki2 boat8 khai-si2 chhui-sak peh8-oe7-ji7 kau3-iok8, it-tit8 kau3 1920 ni5-tai7 peh8-oe7-ji7 e5 hoat-tian2 i2-keng kiann5 hiong3 seng5-sek8 e5 kai-toann7, in-ui7 an2-ne chok-ka chiah e7-sai2 thau3-koe3 peh8-oe7-ji7 lai5 su-sia2, chhong3-chok tng5-phinn e5 Peh8-oe7-ji7 siau2-soat. Jit8-ti7 si5-ki5 i2-lai5 e5 Peh8-oe7-ji7 siau2-soat u7 i2-ha7 chhit pun2, Loa7 Jin5-siann: “An2-nia2 e5 bak8-sai2” (1924), “Sip8-ji7-ke3 e5 ki3-ho7” (1924), “Eng7 kha-chiah ng3 Siong7-te3” (1939), “Chhi3-a2-lai7 e5 pek-hap8-hoe” (1954), “Thiann3 li2 iann5 koe3 thong se3-kan” (1955), “Kho2-ai3 e5 siu5-jin5” (1960), Tenn7 Khe-phoan3: “Chhut-si2-soann3” (1926). Sou3-liong7 chiann5 che7, loe7-iong5 chiann5 hong-hu3, khiok si7 gian2-kiu3-chia2 chin chio2. In-ui7 koe3-khi3 peh8-oe7-ji7 e5 su2-iong7 long2 liu5-thoan5 ti7 kau3-hoe7 lai7-te2, jin7-bat “Han3-ji7” e5 lang5 toa7 to-sou3 jin7-ui5 peh8-oe7-ji7 si7 gin2-a2 iah si7 cha-bou2-lang5 teh oh8, teh su2-iong7--e5, khah bo5 chui2-chun2. Chia bo5 jin7-bat peh8-oe7-ji7 e5 hak8-chia2 long2 bo5 hoat-hian7 peh8-oe7-ji7 bun5-hian3 tiong po2-chun5 chin che7 hit si5-tai7 Tai5-oan5-lang5 Ho7-lo2-oe7 e5 seng-oah8 gi2-su5, kam2-cheng5 kap su-siong2, i2-kip8 Tai5-oan5 sia7-hoe7 sin ku7 bun5-hoa3 e5 chhiong-tut8 kap keng7-cheng. Sui-jian5 chit kui2 ni5 gian2-kiu3 Tai5-gi2 e5 hak8-chia2 ju2 lai5 ju2 che7, put-ko3 iau2 si7 i2 chian3-au7 Tai5-gi2-bun5 chok-ka ui5-chu2, kan-tann Li2 Khin5-hoann7, Tiunn Chhun-hong5, Ng5 Ka-hui7 teng2 chio2-chio2 lang5 u7 cho3 koe3 peh8-oe7-ji7 bun5-hak8 e5 siong-koan gian2-kiu3."
        ],
        [
          "1920年代e7-sai2講是台語白話字小說初初出現e5年代，鄭溪泮是這個時代重要e5作家之一。本論文選擇《出死線》來作分析對象e5原因有二個。第一，台灣因為是移民社會，文化e5交插本底tioh8真活絡，初期並無「新舊」文化e5概念，若有ma7是優劣、好歹e5想法na7-tiann7。一直到台灣社會進入日本統治了後，引進日本明治維新以後e5新文明入來，台灣傳統受著刺激，人民除了受著統治者e5文化影響，koh有Ho7-lo2、客家本身文化e5牽扯，chhiunn7鄭溪泮an2-ne e5教徒仝時ma7受著西方傳教士e5洗禮。台灣人tioh8 ti7這種多元文化互相交替之下生存，時間演進ui3日本接收了後e5武裝抗日到知識份子chhoa7領e5非武裝抗日，特別是1921年台灣文化協會成立，這時陣tu2好是台灣新舊文化交插、競爭siong7激烈e5年代。當時台灣第一大報《台灣民報》中有真濟提倡新文化運動e5論述。大多數e5內容攏是chhiunn7劍如所寫『要改造舊時代留存的廢物，所謂廢物是有害無益，不合於人類的生活...纏能革故鼎新，促進社會的發達。』Ui3 chia e7-sai2看著當時社會中新舊文化二元對立e5抗爭情形。鄭溪泮受著大時代環境e5影響，1926年10月出版e5《出死線》中記錄真濟1885年到1926年社會中「新」、「舊」文化互相khiu2-lak8 e5描寫。無仝款e5文化一交插thau3-lam7，所產生e5火星e7-sai2幫助咱了解19世紀末到20世紀初期台灣人e5生活樣貌。第二，主要是因為賴仁聲e5白話字小說虛構e5故事性khah濟，新舊文化e5 thau3-lam7無像《出死線》chiah豐富。另外這pho7作品e7-sai2講是鄭溪泮自傳式e5家族史白話字小說，真值得咱來深入探討文本中所呈現e5當時人民生活情境。所以筆者想欲透過《出死線》來分析這個轉換時期（1885-1926）中性別文化、宗教文化以及中西式醫療這三e5層面是an2-choann2呈現出「新」思想、「舊」傳統e5跨越？其中可能有衝突、競爭、妥協、合作a2 si7和平e5交流，這種複雜e5過渡狀況是an2-choann2影響台灣人？而且筆者想欲打破「新」「舊」這種二元對立e5文化論述觀點，hou7眾人看著無仝款e5台灣人生活面貌。",
          "1920 ni5-tai7 e7-sai2 kong2 si7 Tai5-gi2 peh8-oe7-ji7 siau2-soat chhou-chhou chhut-hian7 e5 ni5-tai7, Tenn7 Khe-phoan3 si7 chit e5 si5-tai7 tiong7-iau3 e5 chok-ka chi-it. Pun2 lun7-bun5 soan2-tek “Chhut-si2-soann3” lai5 cho3 hun-sek tui3-siong3 e5 goan5-in u7 nng7 e5. Te7-it, Tai5-oan5 in-ui7 si7 i5-bin5 sia7-hoe7, bun5-hoa3 e5 kau-chhap pun2-te2 tioh8 chin oah8-lo7, chhou-ki5 peng7 bo5 “sin ku7” bun5-hoa3 e5 khai3-liam7, na7 u7 ma7 si7 iu liat8, ho2 bai2 e5 siunn7-hoat na7-tiann7. It-tit8 kau3 Tai5-oan5 sia7-hoe7 chin3-jip8 Jit8-pun2 thong2-ti7 liau2-au7, in2-chin3 Jit8-pun2 Beng5-ti7 i5-sin i2-au7 e5 sin bun5-beng5 jip8--lai5, Tai5-oan5 thoan5-thong2 siu7 tioh8 chhi3-khek, jin5-bin5 tu5-liau2 siu7 tioh8 thong2-ti7-chia2 e5 bun5-hoa3 eng2-hiong2, koh u7 Ho7-lo2, Kheh-ka pun2-sin bun5-hoa3 e5 khan-ban2, chhiunn7 Tenn7 Khe-phoan3 an2-ne e5 kau3-tou5 kang7-si5 ma7 siu7 tioh8 se-hng thoan5-kau3-su7 e5 se2-le2. Tai5-oan5-lang5 tioh8 ti7 chit chiong2 to-goan5 bun5-hoa3 hou7-siong kau-the3 chi-ha7 seng-chun5, si5-kan ian2-chin3 ui3 Jit8-pun2 chiap-siu liau2-au7 e5 bu2-chong khong3 Jit8 kau3 ti3-sek-hun7-chu2 chhoa7-nia2 e5 hui-bu2-chong khong3 Jit8, tek8-piat8 si7 1921 ni5 Tai5-oan5 Bun5-hoa3 Hiap8-hoe7 seng5-lip8, chit si5-chun7 tu2-ho2 si7 Tai5-oan5 sin ku7 bun5-hoa3 kau-chhap, keng7-cheng siong7 kek-liat8 e5 ni5-tai7. Tong-si5 Tai5-oan5 te7-it toa7-po3 “Tai5-oan5 Bin5-po3” tiong u7 chin che7 the5-chhiong3 sin bun5-hoa3 un7-tong7 e5 lun7-sut8. Toa7 to-sou3 e5 loe7-iong5 long2 si7 chhiunn7 Kiam3-ju5 sou2 sia2『要改造舊時代留存的廢物，所謂廢物是有害無益，不合於人類的生活...纏能革故鼎新，促進社會的發達。』Ui3 chia e7-sai2 khoann3 tioh8 tong-si5 sia7-hoe7 tiong sin ku7 bun5-hoa3 ji7-goan5 tui3-lip8 e5 khong3-cheng cheng5-heng5. Tenn7 Khe-phoan3 siu7 tioh8 toa7 si5-tai7 khoan5-keng2 e5 eng2-hiong2, 1926 ni5 10 goeh8 chhut-pan2 e5 “Chhut-si2-soann3” tiong ki3-lok8 chin che7 1885 ni5 kau3 1926 ni5 sia7-hoe7 tiong “sin”, “ku7” bun5-hoa3 hou7-siong khiu2-lak8 e5 biau5-sia2. Bo5 kang7-khoan2 e5 bun5-hoa3 chit8 kau-chhap thau3-lam7, sou2 san2-seng e5 hoe2-chhenn e7-sai2 pang-chou7 lan2 liau2-kai2 19 se3-ki2 boat8 kau3 20 se3-ki2 chhou-ki5 Tai5-oan5-lang5 e5 seng-oah8 iunn7-mau7. Te7-ji7, chu2-iau3 si7 in-ui7 Loa7 Jin5-siann e5 Peh8-oe7-ji7 siau2-soat hi-kou3 e5 kou3-su7-seng3 khah che7, sin ku7 bun5-hoa3 e5 thau3-lam7 bo5 chhiunn7 “Chhut-si2-soann3” chiah hong-hu3. Leng7-goa7 chit pho7 chok-phin2 e7-sai2 kong2 si7 Tenn7 Khe-phoan3 chu7-toan7-sek e5 ka-chok8-su2 peh8-oe7-ji7 siau2-soat, chin tat8-tit lan2 lai5 chhim-jip8 tham3-tho2 bun5-pun2 tiong sou2 teng5-hian7 e5 tong-si5 jin5-bin5 seng-oah8 cheng5-keng2. Sou2-i2 pit-chia2 siunn7 beh thau3-koe3 “Chhut-si2-soann3” lai5 hun-sek chit e5 choan2-oann7 si5-ki5 (1885-1926) tiong seng3-piat8 bun5-hoa3, chong-kau3 bun5-hoa3 i2-kip8 Tiong se-sek i-liau5 chit sann e5 chan5-bin7 si7 an2-choann2 teng5-hian7 chhut “sin” su-siong2, “ku7” thoan5-thong2 e5 khoa3-oat8? Ki5-tiong kho2-leng5 u7 chhiong-tut8, keng7-cheng, tho3-hiap8, hap8-chok a2 si7 ho5-peng5 e5 kau-liu5, chit chiong2 hok8-chap8 e5 koe3-tou7 chong7-hong2 si7 an2-choann2 eng2-hiong2 Tai5-oan5-lang5? Ji5-chhiann2 pit-chia2 siunn7 beh phah-phoa3 “sin” “ku7” chit chiong2 ji7-goan5 tui3-lip8 e5 bun5-hoa3 lun7-sut8 koan-tiam2, hou7 cheng3-lang5 khoann3 tioh8 bo5 kang7-khoan2 e5 Tai5-oan5-lang5 seng-oah8 bin7-mau7."
        ],
        [
          "鄭溪泮kap伊e5《出死線》",
          "Tenn7 Khe-phoan3 kap i e5 “Chhut-si2-soann3”"
        ],
        [
          "1896年5月23號鄭溪泮出世ti7台南市永康「蜈蜞潭」一個全家攏是信仰基督教e5家庭。鄭溪泮四歲e5時陣老父過身，由老母「許勤」一手chhiann5養大漢。鄭溪泮細漢ti7太平境教會所附設e5小學讀冊，當時學校除了教白話字，koh有教漢字。小學畢業後伊一路ui3長老教會e5中學讀kau3台南神學院。所以鄭溪泮m7-na7 e7-hiau2白話字koh e7-hiau2漢字kap日語。這三種語言e5活跳使用情形e7-sai2 ui3 1926年出版伊e5唯一一本白話字小說《出死線》內底看著。",
          "1896 ni5 5 goeh8 23 ho7 Tenn7 Khe-phoan3 chhut-si3 ti7 Tai5-lam5 chhi7 Eng2-khong “Gou5-ki5-tham5” chit8 e5 choan5-ke long2 si7 sin3-giong2 Ki-tok-kau3 e5 ka-teng5. Tenn7 Khe-phoan3 si3 hoe3 e5 si5-chun7 lau7-pe7 koe3-sin, iu5 lau7-bu2 “Khou2 Khin5” chit8 chhiu2 chhiann5-iong2 toa7-han3. Tenn7 Khe-phoan3 se3-han3 ti7 Thai3-peng5-keng2 Kau3-hoe7 sou2 hu7-siat e5 sio2-oh8 thak8-chheh, tong-si5 hak8-hau7 tu5-liau2 ka3 peh8-oe7-ji7, koh u7 ka3 Han3-ji7. Sio2-oh8 pit8-giap8 au7 i chit8-lou7 ui3 Tiunn2-lo2 kau3-hoe7 e5 tiong-hak8 thak8 kau3 Tai5-lam5 Sin5-hak8-inn7. Sou2-i2 Tenn7 Khe-phoan3 m7-na7 e7-hiau2 peh8-oe7-ji7 koh e7-hiau2 Han3-ji7 kap Jit8-gi2. Chit sann chiong2 gi2-gian5 e5 oah8-thiau3 su2-iong7 cheng5-heng5 e7-sai2 ui3 1926 ni5 chhut-pan2 i e5 ui5-it chit8 pun2 peh8-oe7-ji7 siau2-soat “Chhut-si2-soann3” lai7-te2 khoann3 tioh8."
        ],
        [
          "鄭溪泮24歲tioh8做「里港教會」e5牧師，後來ti7屏東kap朋友創辦「醒世社」發行《教會新報》、《出死線》、《An2-nia2 e5 bak8-sai2》等冊。1931年4月伊轉任去「嘉義東門教會」做13年e5牧師。Ti7這段期間，也兼任南部大會議長、傳道局局長等公職，也擔任台灣基督長老教會大會聖詩委員會委員，編輯長老教會e5聖詩。",
          "Tenn7 Khe-phoan3 24 hoe3 tioh8 cho3 “Li2-kang2 Kau3-hoe7” e5 bok8-su, au7-lai5 ti7 Pin5-tong kap peng5-iu2 chhong3-pan7 “Chhenn2-se3-sia7” hoat-heng5 “Kau3-hoe7 Sin-po3”, “Chhut-si2-soann3”, “An2-nia2 e5 bak8-sai2” teng2 chheh. 1931 ni5 4 goeh8 i choan2-jin7 khi3 “Ka-gi7 Tang-mng5 Kau3-hoe7” cho3 13 ni5 e5 bok8-su. Ti7 chit toann7 ki5-kan, ia7 kiam-jin7 lam5-pou7 tai7-hoe7 gi7-tiunn2, thoan5-to7-kiok8 kiok8-tiunn2 teng2 kong-chit, ia7 tam-jin7 Tai5-oan5 Ki-tok Tiunn2-lo2 kau3-hoe7 tai7-hoe7 seng3-si ui2-oan5-hoe7 ui2-oan5, pian-chip Tiunn2-lo2 kau3-hoe7 e5 seng3-si."
        ],
        [
          "後來因為過度操勞，白內障惡化，1946年伊50歲e5時陣soah因為白內障手術失敗來失明。雖然目睭失明，m7-koh伊iau2 si7繼續傳教，做真濟代誌。譬如講：研究青盲人專用e5羅馬字台語點字機、編寫青盲人所使用e5聖經、聖詩kap繼續作詞作曲等。伊雖然無特別受過音樂e5教育，不過音感真好，留落來真濟作品。其中有一首詩歌〈湖邊廬竹〉是賴仁聲寫詞，鄭溪泮來譜曲，這首詩kau3 tann koh ti7真濟教會teh流傳。伊一直到1951年因為焦性肺病來過身，享年57歲。",
          "Au7-lai5 in-ui7 koe3-tou7 chhau-lo5, peh8-lai7-chiong ok-hoa3, 1946 ni5 i 50 hoe3 e5 si5-chun7 soah in-ui7 peh8-lai7-chiong chhiu2-sut8 sit-pai7 lai5 sit-beng5. Sui-jian5 bak8-chiu sit-beng5, m7-koh i iau2 si7 ke3-siok8 thoan5-kau3, cho3 chin che7 tai7-chi3. Phi3-ju5 kong2: gian2-kiu3 chhinn-mi5-lang5 choan-iong7 e5 Lo5-ma2-ji7 Tai5-gi2 tiam2-ji7-ki, pian-sia2 chhinn-mi5-lang5 sou2 su2-iong7 e5 Seng3-keng, Seng3-si kap ke3-siok8 chok-su5 chok-khek teng2. I sui-jian5 bo5 tek8-piat8 siu7 koe3 im-gak8 e5 kau3-iok8, put-ko3 im-kam2 chin ho2, lau5 loh8 lai5 chin che7 chok-phin2. Ki5-tiong u7 chit8 siu2 si-koa `Ou5-pinn lou5-tek' si7 Loa7 Jin5-siann sia2-su5, Tenn7 Khe-phoan3 lai5 phou2-khek, chit siu2 si kau3 tann koh ti7 chin che7 kau3-hoe7 teh liu5-thoan5. I it-tit8 kau3 1951 ni5 in-ui7 ta-seng3 hi3-penn7 lai5 koe3-sin, hiong2-lian5 57 hoe3."
        ],
        [
          "1926年出版e5《出死線》是hit當時台語白話字小說中siong7長e5作品。全文攏總有221頁，全部用羅馬字拼音書寫。作品分作40章來描述清末時期（1887年）in老母少年時代e5生活情境，一直到日本統治了後鄭溪泮e5出世（1896年）、讀冊、結婚、囝仔e5出世，照時間順序來書寫，文本中所出現e5日期攏是鄭溪泮所經歷過e5時間點。內容雖然主要是宣揚基督教義，不而過內底記錄真濟當時台灣人e5語言用詞、生活環境、感情、思想kap新舊文化交替e5情形。In囝鄭泉聲講《出死線》是「hit e5時代社會誠實e5情形」，所以咱e7-sai2講這本冊是伊個人自傳式e5家族史白話字小說。這本冊本底koh有下卷，m7-koh因為太平洋戰爭e5時陣，美軍e5空襲，一寡要緊e5物件攏hou7炸彈pong7無去，實在真無chhai2。",
          "1926 ni5 chhut-pan2 e5 “Chhut-si2-soann3” si7 hit tong-si5 Tai5-gi2 peh8-oe7-ji7 siau2-soat tiong siong7 tng5 e5 chok-phin2. Choan5-bun5 long2-chong2 u7 221 iah8, choan5-pou7 iong7 Lo5-ma2-ji7 phin-im su-sia2. Chok-phin2 pun cho3 40 chiunn lai5 biau5-sut8 Chheng-boat8 si5-ki5 (1887 ni5 ) in lau7-bu2 siau3-lian5 si5-tai7 e5 seng-oah8 cheng5-keng2, it-tit8 kau3 Jit8-pun2 thong2-ti7 liau2-au7 Tenn7 Khe-phoan3 e5 chhut-si3 (1896 ni5), thak8-chheh, kiat-hun, gin2-a2 e5 chhut-si3, chiau3 si5-kan sun7-su7 lai5 su-sia2, bun5-pun2 tiong sou2 chhut-hian7 e5 jit8-ki5 long2 si7 Tenn7 Khe-phoan3 sou2 keng-lek8 koe3 e5 si5-kan-tiam2. Loe7-iong5 sui-jian5 chu2-iau3 si7 soan-iong5 Ki-tok kau3-gi7, put-ji7-ko3 lai7-te2 ki3-lok8 chin che7 tong-si5 Tai5-oan5-lang5 e5 gi2-gian5 iong7-su5, seng-oah8 khoan5-keng2, kam2-cheng5, su-siong2 kap sin ku7 bun5-hoa3 kau-the3 e5 cheng5-heng5. In kiann2 Tenn7 Choan5-seng kong2 “Chhut-si2-soann3” si7 “hit e5 si5-tai7 sia7-hoe7 chiann5-sit8 e5 cheng5-heng5”, sou2-i2 lan2 e7-sai2 kong2 chit pun2 chheh si7 i ko3-jin5 chu7-toan7-sek e5 ka-chok8-su2 peh8-oe7-ji7 siau2-soat. Chit pun2 chheh pun2-te2 koh u7 e7-koan3, m7-koh in-ui7 Thai3-peng5-iunn5 chian3-cheng e5 si5-chun7, Bi2-kun e5 khong-sip8, chit8-koa2 iau3-kin2 e5 mih8-kiann7 long2 hou7 cha3-toann5 pong7 bo5 khi3, sit8-chai7 chin bo5-chhai2."
        ],
        [
          "目前針對日治時期台語白話字小說來做研究e5有李勤岸〈白話字小說呈現e5台灣人形像kap文化面貌〉e5研討會論文、張春凰〈第八講座 台語小說〉kap黃佳惠碩士論文e5<第四章 白話字作家雛型〉。李勤岸e5論文主要欲探討白話字小說中婚俗、婚姻觀e5變遷以及台灣人e5形象。伊所取材e5文本主要以賴仁聲e5《俺娘e5目屎》（1924）、《刺仔內e5百合花》（1954）、《可愛e5仇人》（1960）以及鄭溪泮e5《出死線》（1926）為對象。不而過kui篇論文攏以《出死線》kap《刺仔內e5百合花》為主，而且針對婚姻文化來探討khah濟，顛倒是台灣人形象kan-tann舉《出死線》中e5一位「大川」為分析對象。筆者認為大川並無代表性而且kan-tann舉一個例tioh8講是台灣人形象可能並無適當。張春凰e5《台語文學概論》kan-tann是做一koa2作者kap作品e5簡單紹介以及文本特色e5說明。黃佳惠e5碩士論文中有介紹鄭溪泮e5生平、分析《出死線》e5內容kap特色，並說明這本白話字小說是時代e5見證。Kui篇論文因為是針對白話字資料中e5台語文學為研究對象，所以無針對《出死線》來作議題性抑是khah深入性e5探討。",
          "bok8-chian5 chiam-tui3 Jit8-ti7 si5-ki5 Tai5-gi2 peh8-oe7-ji7 siau2-soat lai5 cho3 gian2-kiu3 e5 u7 Li2 Khin5-hoann7 `Pe8-oe7-ji7 siau2-soat teng5-hian7 e5 Tai5-oan5-lang5 heng5-siong7 kap bun5-hoa3 bin7-mau7' e5 gian2-tho2-hoe7 lun7-bun5, Tiunn Chhun-hong5 `Te7 peh kang2-cho7 Tai5-gi2 siau2-soat' kap Ng5 Ka-hui7 sek-su7 lun7-bun5 e5 `Te7 si3 chiunn peh8-oe7-ji7 chok-ka tu5-heng5'. Li2 Khin5-hoann7 e5 lun7-bun5 chu2-iau3 beh tham3-tho2 peh8-oe7-ji7 siau2-soat tiong hun-siok8, hun-in-koan e5 pian3-chhian i2-kip8 Tai5-oan5-lang5 e5 heng5-siong7. I sou2 chhu2-chai5 e5 bun5-pun2 chu2-iau3 i2 Loa7 Jin5-siann e5 “An2-nia5 e5 bak8-sai2” (1924), “Chhi3-a2 lai7 e5 pek-hap8-hoe” (1954), “Kho2-ai3 e5 siu5-jin5” (1960) i2-kip8 Tenn7 Khe-phoan3 e5 “Chhut-si2-soann3” (1926) ui5 tui3-siong3. Put-ji7-ko3 kui phinn lun7-bun5 long2 i2 “Chhut-si2-soann3” kap “Chhi3-a2 lai7 e5 pek-hap8-hoe” ui5-chu2, ji5-chhiann2 chiam-tui3 hun-in bun5-hoa3 lai5 tham3-tho2 khah che7, tian-to3 si7 Tai5-oan5-lang5 heng5-siong7 kan-tann ki2 “Chhut-si2-soann3” tiong e5 chit8 ui7 “Tai7-chhoan” ui5 hun-sek tui3-siong3. Pit-chia2 jin7-ui5 Tai7-chhoan peng7 bo5 tai7-piau2-seng3 ji5-chhiann2 kan-tann ki2 chit8 e5 le7 tioh8 kong2 si7 Tai5-oan5-lang5 heng5-siong7 kho2-leng5 peng7 bo5 sek-tong3. Tiunn Chhun-hong5 e5 “Tai5-gi2 Bun5-hak8 Khai3-lun7” kan-tann si7 cho3 chit8-koa2 chok-chia2 kap chok-phin2 e5 kan2-tan siau7-kai3 i2-kip8 bun5-pun2 tek8-sek e5 soeh-beng5. Ng5 Ka-hui7 e5 sek-su7 lun7-bun5 tiong u7 kai3-siau7 Tenn7 Khe-phoan3 e5 seng-peng5, hun-sek “Chhut-si2-soann3” e5 loe7-iong5 kap tek8-sek, peng7 soeh-beng5 chit pun2 peh8-oe7-ji7 siau2-soat si7 si5-tai7 e5 kian3-cheng3. Kui phinn lun7-bun5 in-ui7 si7 chiam-tui3 peh8-oe7-ji7 chu-liau7 tiong e5 Tai5-gi2 bun5-hak8 ui5 gian2-kiu3 tui3-siong3, sou2-i2 bo5 chiam-tui3 “Chhut-si2-soann3” lai5 cho3 gi7-te5-seng3 iah si7 khah chhim-jip8-seng3 e5 tham3-tho2."
        ],
        [
          "筆者認為題目愈大，論文中e5取材應該ai3愈豐富chiah有法度支撐cheng2-ko3 e5論文架構。顛倒小題目論文e5聚焦性e7 khah高，所以本論文欲作個別文本e5深入探討。不而過，這三篇先行研究e5出現ui3研究者打開這塊台語文學e5處女地，咱e7-sai2期待以後有濟濟e5研究者投入這部分e5研究。",
          "Pit-chia2 jin7-ui5 te5-bak8 ju2 toa7, lun7-bun5 tiong e5 chhu2-chai5 eng3-kai ai3 ju2 hong-hu3 chiah u7 hoat-tou7 chi-chheng cheng2-ko3 e5 lun7-bun5 ka3-kou3. Tian-to3 sio2-te5-bak8 lun7-bun5 e5 chu7-chiau-seng3 e7 khah koan5, sou2-i2 pun2 lun7-bun5 beh cho3 ko3-piat8 bun5-pun2 e5 chhim-jip8 tham3-tho2. Put-ji7-ko3, chit sann phinn sian-heng5 gian2-kiu3 e5 chhut-hian7 ui3 gian2-kiu3-chia2 phah khui chit te3 Tai5-gi2 bun5-hak8 e5 chhu2-lu2-te7, lan2 e7-sai2 ki5-thai7 i2-au7 u7 che7-che7 e5 gian2-kiu3-chia2 tau5-jip8 chit pou7-hun7 e5 gian2-kiu3."
        ],
        [
          "以下筆者欲針對《出死線》中性別、宗教kap醫療文化這三個部分來做分析，看當時社會中信教e5台灣人是an2-choann2佇性別文化中呈現抑是有打破男尊女卑e5社會現象、傳統宗教kap基督教e5 khiu2-lak8狀況，以及西方醫療kap民俗療法之間交互使用e5過程。",
          "I2-ha7 pit-chia2 beh chiam-tui3 “Chhut-si2-soann3” tiong seng3-piat8, chong-kau3 kap i-liau5 bun5-hoa3 chit sann e5 pou7-hun7 lai5 cho3 hun-sek, khoann3 tong-si5 sia7-hoe7 tiong sin3-kau3 e5 Tai5-oan5-lang5 si7 an2-choann2 ti7 seng3-piat8 bun5-hoa3 tiong teng5-hian7 iah si7 u7 phah-phoa3 lam5-chun-lu2-pi e5 sia7-hoe7 hian7-siong7, thoan5-thong2 chong-kau3 kap Ki-tok-kau3 e5 khiu2-lak8 chong7-hong2, i2-kip8 se-hng i-liau5 kap bin5-siok8 liau5-hoat chi-kan kau-hou7 su2-iong7 e5 koe3-theng5."
        ],
        [
          "兩性形象kap性別文化e5 khe-kho2",
          "Liong2-seng3 heng5-siong7 kap seng3-piat8 bun5-hoa3 e5 khe-kho2"
        ],
        [
          "傳統社會文化內底tiann7-tiann7有教示女性ai3遵從「三從四德」，而且「女子無才便是德」、「男女七歲無仝席」等社會規範，因為社會化e5過程無形中約束母親ai3 ka7 chia e5禮教傳hou7査某囝，査某囝koh傳hou7查某囝這種方式代代相傳，「男外女內」、「男陽女陰」等價值觀已經變成傳統社會中固定e5「女教」模式。《出死線》中咱e7-sai2看tioh8鄭溪泮書寫e5性別文化觀，女性kap男性ti7這個信教e5生活環境中，ti7既定e5性別文化中有siann2-mih8突破kap承襲傳統？文本內容主要以「真聲」為主，記錄伊kap身邊眾人生活互動e5情形。不過主要是以真聲e5阿娘「至勤」、阿爸「大川」、大哥「清流」kap牽手「惠子」這四個人物e5互動khah濟。所以本文欲以這五個人為分析對象，來分別探討各個角色所呈現e5兩性形象kap性別差異。",
          "Thoan5-thong2 sia7-hoe7 bun5-hoa3 lai7-te2 tiann7-tiann7 u7 ka3-si7 lu2-seng3 ai3 chun-chiong5 “sam-chiong5 su3-tek”, ji5-chhiann2 “lu2-chu2 bo5-chai5 pian7 si7 tek”,  “lam5 lu2 chhit hoe3 bo5 kang7 sek8” teng2 sia7-hoe7 kui-hoan7, in-ui7 sia7-hoe7-hoa3 e5 koe3-theng5 bu5-heng5 tiong iok-sok bu2-chhin ai3 ka7 chia e5 le2-kau3 thoan5 hou7 cha-bou2-kiann2, cha-bou2-kiann2 koh thoan5 hou7 cha-bou2-kiann2 chit chiong2 hong-sek tai7-tai7 siong-thoan5, “lam5 goa7 lu2 lai7”, “lam5 iong5 lu2 im” teng2 ke3-tat8-koan i2-keng pian3-seng5 thoan5-thong2 sia7-hoe7 tiong kou3-teng7 e5 “lu2-kau3” bou5-sek. “Chhut-si2-soann3” tiong lan2 e7-sai2 khoann3 tioh8 Tenn7 Khe-phoan3 su-sia2 e5 seng3-piat8 bun5-hoa3-koan, lu2-seng3 kap lam5-seng3 ti7 chit e5 sin3-kau3 e5 seng-oah8 khoan5-keng2 tiong, ti7 ki3-teng7 e5 seng3-piat8 bun5-hoa3 tiong u7 siann2-mih8 tut8-phoa3 kap seng5-sip8 thoan5-thong2? Bun5-pun2 loe7-iong5 chu2-iau3 i2 “Chin-seng” ui5-chu2, ki3-lok8 i kap sin-pinn cheng3-lang5 seng-oah8 hou7-tong7 e5 cheng5-heng5. Put-ko3 chu2-iau3 si7 i2 Chin-seng e5 a-nia5 “Chi3-khin5”, a-pa3 “Tai7-chhoan”, toa7-ko “Chheng-liu5” kap khan-chhiu2 “Hui7-chu2” chit si3 e5 jin5-but8 e5 hou7-tong7 khah che7. Sou2-i2 pun2-bun5 beh i2 chit gou7 e5 lang5 ui5 hun-sek tui3-siong3, lai5 hun-piat8 tham3-tho2 kok-ko3 kak-sek sou2 teng5-hian7 e5 liong2-seng3 heng5-siong7 kap seng3-piat8 chha-inn7."
        ],
        [
          "勇敢kap有自主權e5女性—至勤kap惠子",
          "Iong2-kam2 kap u7 chu7-chu2-koan5 e5 lu2-seng3----Chi3-khin5 kap Hui7-chu2"
        ],
        [
          "小說一開始tioh8講著1887年十六歲e5至勤是一位「枝骨鬥搭，腳手敏捷。伊腳手me2-liah8。每擺落園削蔗尾，嬴過男子多多；若上山chhoah蕃薯，也是勝過婦女濟濟」。An2-ne e5女性描寫，打破khah早縛腳柔弱、嬌羞e5女性形象，展現出女性勇健e5面貌。而且伊koh以一e5女子之身對抗kui2-na7 e5賊仔：",
          "Siau2-soat chit8 khai-si2 tioh8 kong2 tioh8 1887 ni5 chap8-lak8 hoe3 e5 Chi3-khin5 si7 chit8 ui7 “ki-kut tau3-tah, kha-chhiu2 bin2-chiat8. I kha-chhiu2 me2-liah8. Mui2 pai2 loh8 hng5 siah chia3-boe2, iann5 koe3 lam5-chu2 che7-che7; na7 chiunn7-soann chhoah han-chi5, ia7 si7 seng3 koe3 hu7-lu2 che7-che7”. An2-ne e5 lu2-seng3 biau5-sia2, phah-phoa3 khah-cha2 pak8-kha jiu5-jiok8, kiau-siu e5 lu2-seng3 heng5-siong7, tian2-hian7 chhut lu2-seng3 iong2-kiann7 e5 bin7-mau7. Ji5-chhiann2 i koh i2 chit8 e5 lu2-chu2 chi-sin tui3-khong3 kui2-na7 e5 chhat8-a2:"
        ],
        [
          "永時常常ti7暝時，牛bat相tak。至勤hiahnn一醒，lui5伊e5目睭，thi2開一看，Goa3!賊仔拍面畫虎貓，三個入房來了！頭一個將伊所kiah8 siam5外長e5齊眉槌，出力就對面hmh來。Ka-chai3槌尾khe5 ti7竹眠床e5遮風。至勤，緊me2對槌尾sa--teh，房間eh8-eh8，chhek一下be2死，Hit…ah！就顛倒ka7伊long3倒轉。Hit 3 e5賊sio-e sio-kheh，倒落teh-leh ti7土腳。土匪都a7 m7敢kang7伊。算來是女英雄。",
          "Eng2-si5 siong5-siong5 ti7 me5-si5, gu5 bat sio tak. Chi3-khin5 hiahnn chit8 chhenn2, lui5 i e5 bak8-chiu, thi2 khui chit8 khoann3, Goa3! Chhat8-a2 phah-bin7 oe7-hou2-biau, sann e5 jip8 pang5 lai5 liau2! Thau5 chit8 e5 chiong i sou2 kiah8 siam5 goa7 tng5 e5 che5-bai5-thui5, chhut-lat8 chiu7 tui3 bin7 hmh lai5. Ka-chai3 thui5-boe2 khe5 ti7 tek-bin5-chhng5 e5 jia-hong. Chi3-khin5, kin2 me2 tui3 thui5-boe2 sa--teh, pang5-keng eh8-eh8, chhek chit8-e7 be2 si2, Hit...ah! Chiu7 tian-to3 ka7 i long3 to3-tng2. Hit 3 e5 chhat8 sio-e sio-kheh, to3 loh8 teh-leh ti7 thou5-kha. Thou2-hui2 to a7 m7 kann2 kang7 i. Sng3 lai5 si7 lu2-eng-hiong5."
        ],
        [
          "咱真少看著日治時期作家描寫chiah-nih勇敢、反應me2-liah8 e5女性，由chia e7-sai2看出女性跳脫身體e5束縛後，顯示出自我自由伸展e5形象。後來因為至勤e5父母過身，一個人生活到23歲，家境雖然變bai2 koh真艱苦，m7-koh至勤iau2 si7認真打拼過生活，得著真濟人e5 o-lo2。至勤認命kap吃苦e5情形，che是日治時期濟濟女性e5共同點。",
          "Lan2 chin chio2 khoann3 tioh8 Jit8-ti7 si5-ki5 chok-ka biau5-sia2 chiah-nih iong2-kam2, hoan2-eng3 me2-liah8 e5 lu2-seng3, iu5 chia e7-sai2 khoann3 chhut lu2-seng3 thiau3-thoat sin-the2 e5 sok-pak8 au7, hian2 si7 chhut chu7-ngou2 chu7-iu5 sin-tian2 e5 heng5-siong7. Au7-lai5 in-ui7 Chi3-khin5 e5 pe7-bu2 koe3-sin, chit8 e5 lang5 seng-oah8 kau3 23 hoe3, ka-keng2 sui-jian5 pian3 bai2 koh chin kan-khou2, m7-koh Chi3-khin5 iau2 si7 jin7-chin phah-piann3 koe3 seng-oah8, tit tioh8 chin che7 lang5 e5 o-lo2. Chi3-khin5 jin7-mia7 kap chiah8-khou2 e5 cheng5-heng5, che si7 Jit8-ti7 si5-ki5 che7-che7 lu2-seng3 e5 kiong7-tong5-tiam2."
        ],
        [
          "不過講著婚姻文化e5部分，自古早女性大部分攏無婚姻e5自主權，更加無戀愛自由e5權力，親事攏是hou7父母、長輩抑是媒人來決定，而且tiann7-tiann7依對方e5財產來決定kam2 ai3 hou7查某囝嫁過去。聘金愈濟、禮數愈chiau5-chng5、場面愈大，tioh8愈有面子，查某囝嫁過去chiah e7有幸福。至勤in厝卻m7是an2-ne:",
          "Put-ko3 kong2 tioh8 hun-in bun5-hoa3 e5 pou7-hun7, chu7 kou2-cha2 lu2-seng3 toa7 pou7-hun7 long2 bo5 hun-in e5 chu7-chu2-koan5, keng7-ka bo5 loan5-ai3 chu7-iu5 e5 koan5-lek8, chhin-su7 long2 si7 hou7 pe7-bu2, tiong2-poe3 iah si7 hm5-lang5 lai5 koat-teng7, ji5-chhiann2 tiann7-tiann7 i tui3-hong e5 chai5-san2 lai5 koat-teng7 kam2 ai3 hou7 cha-bou2-kiann2 ke3--koe3-khi3. Phin3-kim ju2 che7, le2-sou3 ju2 chiau5-chng5, tiunn5-bin7 ju2 toa7, tioh8 ju2 u7 bin7-chu2, cha-bou2-kiann2 ke3--koe3-khi3 chiah e7 u7 heng7-hok. Chi3-khin5 in chhu3 khiok m7 si7 an2-ne:"
        ],
        [
          "姑：我ka7允lah neh!",
          "Kou: Goa2 ka7 in2 lah neh!"
        ],
        [
          "勤：Ai2-ioh！你這個阿姑thai2 an2-ni?！你也無聽著人he家庭hiah大，he人hiah gau5，咱捧hit號飯khann捧be7贏。聽見頂年離一個，咱若去，連鞭坐回頭轎倒來，m7知會歹勢be7?！",
          "Khin5: Ai2-ioh! Li2 chit e5 a-kou thai2 an2-ni?! Li2 ia7 bo5 thiann tioh8 lang5 he ka-teng5 hiah toa7, he lang5 hiah gau5, lan2 phang5 hit ho7 png7-khann phang5 be7 iann5. Thiann-kinn3 teng2-ni5 li7 chit8 e5, lan2 na7 khi3, liam5-pinn che7 hoe5-thau5-kio7 to3--lai5, m7 chai e7 phainn2-se3 be7?!"
        ],
        [
          "姑：戇囡仔，人he是chhoe7無好對頭；你是嫌伊傷gau5!",
          "Kou: Gong7 gin2-a2, lang5 he si7 chhoe7 bo5 ho2 tui3-thau5; li2 si7 hiam5 i siunn gau5!"
        ],
        [
          "勤：阿姑！我m7是嫌伊傷gau5，是自恨我e5頇慢，m7敢…ka7你講bat離去一個！你是be7曉聽。",
          "Khin5: A-kou! Goa2 m7 si7 hiam5 i siunn gau5, si7 chu7-hun7 goa2 e5 han-ban7, m7 kann2 ... ka7 li2 kong2 bat li7 khi3 chit8 e5! Li2 si7 be7-hiau2 thiann."
        ],
        [
          "姑：Tann，總是因緣天註定，hit頭e5 內容你to也知影。你tann算也無父兄thang主意，我這個m7成姑，ka7你答應就是。",
          "Kou: Tann, chong2-si7 in-ian5 thinn chu3-tiann7, hit-thau5 e5 loe7-iong5 li2 to ia7 chai-iann2. Li2 tann sng3 ia7 bo5 hu7-heng thang chu2-i3, goa2 chit e5 m7-chiann5 kou, ka7 li2 tap-eng3 to7-si7."
        ],
        [
          "勤：阿姑，我歡喜聽你e5 教示！",
          "Khin5: A-kou, goa2 hoann-hi2 thiann li2 e5 ka3-si7!"
        ],
        [
          "阿姑禮貌性e5 ka7至勤問，雖然是阿姑代替「父兄」幫伊允e5親事，m7-koh ma7是至勤所kah-i3。Ti7 chia ma7看e7 tioh8傳統女性e5嬌羞kap自我內化e5宿命觀，驚ka-ti7配boe7起別人，不過總是有一koa2 ka-ti7 e5自主權。",
          "A-kou le2-mau7-seng3 e5 ka7 Chi3-khin5 mng7, sui-jian5 si7 a-kou tai7-the3 “hu7-heng” pang i in2 e5 chhin-su7, m7-koh ma7 si7 Chi3-khin5 sou2 kah-i3. Ti7 chia ma7 khoann3 e7 tioh8 thoan5-thong2 lu2-seng3 e5 kiau-siu kap chu7-ngou2 loe7-hoa3 e5 siok-mia7-koan, kiann ka-ti7 phoe3 boe7 khi2 pat8-lang5, put-ko3 chong2-si7 u7 chit8-koa2 ka-ti7 e5 chu7-chu2-koan5."
        ],
        [
          "至勤結婚後，有一位信仰基督教e5人住隔壁，伊tiann7-tiann7 吟聖詩，至勤聽了真kah-i3。不過因為in厝ta-ke是拜祖先、信仰傳統宗教，所以攏m7敢講。一直到生囝e5時陣，因為嬰仔姿勢m7-tioh8一直生boe7出來。後來請信教人來祈禱，後生chiah總算平安出世。最後因為信教會友e5牽引，影響至勤後來轉信基督教。",
          "Chi3-khin5 kiat-hun au7, u7 chit8 ui7 sin3-giong2 Ki-tok-kau3 e5 lang5 toa3 keh-piah, i tiann7-tiann7 gim5 Seng3-si, Chi3-khin5 thiann liau2 chin kah-i3. Put-ko3 in-ui7 in chhu3 ta-ke si7 pai3 chou2-sian, sin3-giong2 thoan5-thong2 chong-kau3, sou2-i2 long2 m7 kann2 kong2. it-tit8 kau3 senn-kiann2 e5 si5-chun7, in-ui7 enn-a2 chu-se3 m7-tioh8 it-tit8 senn boe7 chhut--lai5. Au7-lai5 chhiann2 sin3-kau3-lang5 lai5 ki5-to2, hau7-senn chiah chong2-sng3 peng5-an chhut-si3. Choe3-au7 in-ui7 sin3-kau3 hoe7-iu2 e5 khan-in2, eng2-hiong2 Chi3-khin5 au7-lai5 choan2 sin3 Ki-tok-kau3."
        ],
        [
          "1899年因為翁婿大川得著「chui2-lau5 e5病」，過身了後，ta-koann無joa7久ma7死去，至勤一e5査某人ai3 hoann7家飼3 e5囝仔kap ta-ke，爲著欲hou7 hau7-senn真聲去讀冊，至勤koh替人洗衣、樁米。因為錢賺無夠用，後來伊koh toe3人去南路鳳山hit勢來se林投。至勤一世人好日子真少，大部分攏ai3拼命賺錢來hoann7家，tioh8像一般人所講e5「査某人菜籽命」，不而過至勤攏無向命運ann3頭，勇敢來面對伊e5人生。伊這種認命e5態度看起來是無跳脫既定e5傳統社會規範，m7-koh勇敢、健康、無閃避來面對人生生活e5困境，這種女性e5形象ti7文本中真明顯。",
          "1899 ni5 in-ui7 ang-sai3 Tai7-chhoan tit tioh8 “chui2-lau5 e5 penn7”, koe3-sin liau2-au7, ta-koann bo5 joa7 ku2 ma7 si2 khi3, Chi3-khin5 chit8 e5 cha-bou2-lang5 ai3 hoann7-ke chhi7 3 e5 gin2-a2 kap ta-ke, ui7 tioh8 beh hou7 hau7-senn Chin-seng khi3 thak8-chheh, Chi3-khin5 koh the3 lang5 se2-sann, cheng-bi2. In-ui7 chinn5 than3 bo5-kau3 iong7, au7-lai5 i koh toe3 lang5 khi3 lam5-lou7 Hong7-soann hit-si3 lai5 se na5-tau5. Chi3-khin5 chit8-si3-lang5 ho2 jit8-chi2 chin chio2, toa7 pou7-hun7 long2 ai3 piann3-mia7 than3-chinn5 lai5 hoann7-ke, tioh8 chhiunn7 it-poann-lang5 sou2 kong2 e5 “cha-bou2-lang5 chhai3-chi2-mia7”, put-ji7-ko3 Chi3-khin5 long2 bo5 hiong3 mia7-un7 ann3-thau5, iong2-kam2 lai5 bin7-tui3 i e5 jin5-seng. I chit chiong2 jin7-mia7 e5 thai7-tou7 khoann3--khi2-lai5 si7 bo5 thiau3-thoat ki3-teng7 e5 thoan5-thong2 sia7-hoe7 kui-hoan7, m7-koh iong2-kam2, kian7-khong, bo5 siam2-pi7 lai5 bin7-tui3 jin5-seng seng-oah8 e5 khun3-keng2, chit chiong2 lu2-seng3 e5 heng5-siong7 ti7 bun5-pun2 tiong chin beng5-hian2."
        ],
        [
          "文本中另外一e5重要e5女性惠子，伊所展現e5形象tioh8 kap至勤無仝。惠子是一位有教養e5女性，大家攏真看好真聲kap惠子e5婚事。In tioh8遵守教會e5婚俗來舉行「chhiang3禮拜」，這個儀式tioh8是「一但公開ti7教堂「chhiang3」ah，toh8是ti7上帝kap眾人頭前誓約ah，就愛遵守，be7-tang3反悔得。」Ti7文本中，真聲有ka7至勤交代，講chhin-chiann5 e5時陣「請hou7伊（惠子）自由甘願」。男性hou7女性婚姻決定權，ti7傳統社會中是真罕得e5代誌，ti7權力核心e5查埔打破男性沙文主義e5意識形態，賦予女性決定權，這種顛覆往常性別文化e5發展模式真特別。不過想boe7到，真聲ti7 chhiang3禮拜了後，收著對方反悔e5批信。",
          "Bun5-pun2 tiong leng7-goa7 chit8 e5 tiong7-iau3 e5 lu2-seng3 Hui7-chu2, i sou2 tian2-hian7 e5 heng5-siong7 tioh8 kap Chi3-khin5 bo5 kang5. Hui7-chu2 si7 chit8 ui7 u7 kau3-iong2 e5 lu2-seng3, tak8-ke long2 chin khoann3 ho2 Chin-seng kap Hui7-chu2 e5 hun-su7. In tioh8 chun-siu2 kau3-hoe7 e5 hun-siok8 lai5 ki2-heng5 “chhiang3-le2-pai3”, chit e5 gi5-sek tioh8 si7 “it-tan3 kong-khai ti7 kau3-tng5 `chhiang3' ah, toh8 si7 ti7 Siong7-te3 kap cheng3-lang5 thau5-cheng5 se3-iok ah, chiu7 ai3 chun-siu2, be7-tang3 hoan2-hoe2 tit.” Ti7 bun5-pun2 tiong, Chin-seng u7 ka7 Chi3-khin5 kau-tai3, kong2 chhin-chiann5 e5 si5-chun7 “chhiann2 hou7 i (Hui7-chu2) chu7-iu5 kam-goan7”. Lam5-seng3 hou7 lu2-seng3 hun-in koat-teng7-koan5, ti7 thoan5-thong2 sia7-hoe7 tiong si7 chin han2-tit e5 tai7-chi3, ti7 koan5-lek8 hek8-sim e5 cha-pou phah-phoa3 lam5-seng3 soa-bun5 chu2-gi7 e5 i3-sek heng5-thai7, hu3-u2 lu2-seng3 koat-teng7-koan5, chit chiong2 tian-hok8 eng2-siong5 seng3-piat8 bun5-hoa3 e5 hoat-tian2 bou5-sek chin tek8-piat8. Put-ko3 siunn7 boe7 kau3, Chin-seng ti7 chhiang3-le2-pai3 liau2-au7, siu tioh8 tui3-hong hoan2-hoe2 e5 phoe-sin3."
        ],
        [
          "論這chan5親事，可惜chhiang3二禮拜後，家內真攪擾，惠子的確m7，又koh這陣e5世界，查某囡仔若kah m7，親情也be7強得。",
          "Lun7 chit chan5 chhin-su7, kho2-sioh chhiang3 nng7 le2-pai3 au7, ka-lai7 chin kiau2-jiau2, Hui7-chu2 tek-khak m7, iu7-koh chit-chun7 e5 se3-kai3, cha-bou2 gin2-a2 na7 kah m7, chhin-chiann5 ia7 be7 kiong5-tit."
        ],
        [
          "Ui3 chia e7-sai2看著，可能事前攏是親戚朋友幫惠子來允這chan5親事，m7是惠子自由甘願e5。Chit-ma2大家無法度說服惠子來結婚，最後只有女方e5大哥出來代表hoe7失禮。Ma7有可能是惠子本來已經答應欲結婚，事後koh反悔。不論是to2一種原因，「查某囡仔若kah m7，親情也be7強得」這種想法是無可能出現ti7傳統漢人社會，因為ti7傳統社會中一旦決定欲結婚，除非是男方有變掛先提出欲退婚，若無，是無可能取消婚約，na2有可能女性先提出退婚e5訴求。卻是ti7台語白話字小說中出現這種情形，可見基督教會ui3西方傳入新式女性思潮e5觀念對女性e5自我決定權有真大e5影響，社會tauh8-tauh8-a2有重視女性e5權益。真聲後來koh回一張批hou7惠子e5大哥。",
          "Ui3 chia e7-sai2 khoann3 tioh8, kho2-leng5 su7-chian5 long2 si7 chhin-chiann5 peng5-iu2 pang Hui7-chu2 lai5 in2 chit chan5 chhin-su7, m7 si7 Hui7-chu2 chu7-iu5 kam-goan7 e5. Chit-ma2 tak8-ke bo5 hoat-tou7 soeh-hok8 Hui7-chu2 lai5 kiat-hun, choe3-au7 chi2-u7 lu2-hong e5 toa7-ko chhut lai5 tai7-piau2 hoe7-sit-le2. Ma7 u7 kho2-leng5 si7 Hui7-chu2 pun2-lai5 i2-keng tap-eng3 beh kiat-hun, su7-au7 koh hoan2-hoe2. Put-lun7 si7 to2 chit8 chiong2 goan5-in, “cha-bou2 gin2-a2 na7 kah m7, chhin-chiann5 ia7 be7 kiong5-tit” chit chiong2 siunn7-hoat si7 bo5 kho2-leng5 chhut-hian7 ti7 thoan5-thong2 Han3-jin5 sia7-hoe7, in-ui7 ti7 thoan5-thong2 sia7-hoe7 tiong it-tan3 koat-teng7 beh kiat-hun, tu5-hui si7 lam5-hong u7 pian3-koa3 seng the5 chhut beh the3-hun, na7 bo5, si7 bo5 kho2-leng5 chhu2-siau hun-iok, na2 u7 kho2-leng5 lu2-seng3 seng the5 chhut the3-hun e5 sou3-kiu5. khiok si7 ti7 Tai5-gi2 peh8-oe7-ji7 siau2-soat tiong chhut-hian7 chit chiong2 cheng5-heng5, kho2-kian3 Ki-tok kau3-hoe7 ui3 se-hng thoan5 jip8 sin-sek lu2-seng3 su-tiau e5 koan-liam7 tui3 lu2-seng3 e5 chu7-ngou2 koat-teng7-koan5 u7 chin toa7 e5 eng2-hiong2, sia7-hoe7 tauh8-tauh8-a2 u7 tiong7-si7 lu2-seng3 e5 koan5-ek. Chin-seng au7-lai5 koh hoe5 chit8 tiunn phoe hou7 Hui7-chu2 e5 toa7-ko."
        ],
        [
          "Beh做我e5親事，對頭到tann，專專是出對上主e5案內，經過chiah久e5時日，hou7咱兩peng5 thang探聽，ti7 hit個中間，beh、m7，來soah是會用得。Na7是chiah久，接著承諾e5批，約束著chhiang3禮拜…",
          "Beh cho3 goa2 e5 chhin-su7, tui3 thau5 kau3 tann, choan-choan si7 chhut tui3 Siong7-chu2 e5 an3-lai7, keng-koe3 chiah ku2 e5 si5-jit8, hou7 lan2 nng7 peng5 thang tham3-thiann, ti7 hit e5 tiong-kan, beh, m7, lai5 soah si7 e7 iong7-tit. Na7 si7 chiah ku2, chiap tioh8 seng5-lok8 e5 phoe, iok-sok tioh8 chhiang3-le2-pai3..."
        ],
        [
          "令妹惠子無歡喜，be7得勉強，這我也明白。今仔日2人e5名，theh8 ti7台頂來chhiang3 hou7人聽。這，kiam2-chhai2惠子無歹名，總是人beh僥疑我是甚物歹名聲…tann，beh怎樣洗我e5見笑ti7眾人e5中間。",
          "Leng7-moe7 Hui7-chu2 bo5 hoann-hi2, be7-tit bian2-kiong2, che goa2 ia7 beng5-pek8. Kin-a2-jit8 2 lang5 e5 mia5, theh8 ti7 tai5-teng2 lai5 chhiang3 hou7 lang5 thiann. Che, kiam2-chhai2 Hui7-chu2 bo5 phainn2-mia5, chong2-si7 lang5 beh hiau-gi5 goa2 si7 siann2-mih phainn2 mia5-siann ... tann, beh choann2-iunn7 se2 goa2 e5 kian3-siau3 ti7 cheng3-lang5 e5 tiong-kan."
        ],
        [
          "我寫an2-ni，m7是來teh勉強，是分訴若定。親情是天父注定；若有合伊e5旨意，願這chan5得著成；若無合，願伊hou7咱soah...",
          "Goa2 sia2 an2-ni, m7 si7 lai5 teh bian2-kiong2, si7 hun-sou3 na7 tiann7. Chhin-chiann5 si7 Thinn-pe7 chu3-tiann7; na7 u7 hah8 i e5 chi2-i3, goan7 chit chan5 tit tioh8 seng5; na7 bo5 hah8, goan7 i hou7 lan2 soah..."
        ],
        [
          "惠子看了這封批，後來心內ma7真艱苦，因為伊違背了「上帝e5意思」。其實表面上惠子kai3-seng5有婚姻e5自主權，而且惠子退婚e5行為kap想法是新式女性e5思潮。不過受著教會權威e5限制，已經「chhiang3禮拜」tioh8定著。若無，欲反悔，e7引起眾人e5誤會，e7無面子，所以只好結這個婚。惠子一方面受著傳統漢族思想e5束縛，一方面koh受著教會權威e5牽制，女性e5婚姻自主權ti7新／舊思想中互相khiu2-lak8，最後不得不妥協，這種自主權kam2是真正e5自由？不過結婚了後in二人攏互相尊敬、相惜，tu2著代誌tioh8互相溝通、協調。有時惠子ma7 e7主動kap真聲討論代誌，雖然大部分e5決定權攏ti7真聲身上，但是女性e5生活環境已經有改善，而且ma7展現出現代男女平權生活樣貌e5雛型。",
          "Hui7-chu2 khoann3 liau2 chit hong phoe, au7-lai5 sim-lai7 ma7 chin kan-khou2, in-ui7 i ui5-poe7 liau2 “Siong7-te3 e5 i3-su3”. Ki5-sit8 piau2-bin7 siong7 Hui7-chu2 kai3-seng5 u7 hun-in e5 chu7-chu2-koan5, ji5-chhiann2 Hui7-chu2 the3-hun e5 heng5-ui5 kap siunn7-hoat si7 sin-sek lu2-seng3 e5 su-tiau. Put-ko3 siu7 tioh8 kau3-hoe7 koan5-ui e5 han7-che3, i2-keng “chhiang3-le2-pai3” tioh8 tiann7-tioh8. Na7 bo5, beh hoan2-hoe2, e7 in2-khi2 cheng3-lang5 e5 gou7-hoe7, e7 bo5 bin7-chu2, sou2-i2 chi2-ho2 kiat chit e5 hun. Hui7-chu2 chit8 hong-bin7 siu7 tioh8 thoan5-thong2 Han3-chok8 su-siong2 e5 sok-pak8, chit8 hong-bin7 koh siu7 tioh8 kau3-hoe7 koan5-ui e5 khan-che3, lu2-seng3 e5 hun-in chu7-chu2-koan5 ti7 sin / ku7 su-siong2 tiong hou7-siong khiu2-lak8, choe3-au7 put-tek-put tho3-hiap8, chit chiong2 chu7-chu2-koan5 kam2 si7 chin-chiann3 e5 chu7-iu5? Put-ko3 kiat-hun liau2-au7 in nng7 lang5 long2 hou7-siong chun-keng3, sann-sioh, tu2 tioh8 tai7-chi3 tioh8 hou7-siong ko-thong, hiap8-tiau. U7-si5 Hui7-chu2 ma7 e7 chu2-tong7 kap Chin-seng tho2-lun7 tai7-chi3, sui-jian5 toa7 pou7-hun7 e5 koat-teng7-koan5 long2 ti7 Chin-seng sin-siong7, tan7-si7 lu2-seng3 e5 seng-oah8 khoan5-keng2 i2-keng u7 kai2-sian7, ji5-chhiann2 ma7 tian2-hian7 chhut hian7-tai7 lam5 lu2 peng5-koan5 seng-oah8 iunn7-mau7 e5 tu5-heng5."
        ],
        [
          "至勤kap惠子ti7文本中所展現e5女性形象kai3-seng5有打破一般傳統社會中「男尊女卑」e5社會位階，進一步發展男女平權e5相處模式。Che可能是基督教會所引進到台灣e5西方現代化表現。表面上有女性e5自主權，但是背後所藏e5藏鏡人—代表父權e5阿姑kap基督教義e5權威，對女性iau2是造成boe7少e5限制。西方宗教khia7 ti7「新式宗教」e5立場來phinn3-siunn3台灣人e5歹習慣，不過ti7性別觀點方面卻是khah舊式--e5。相對正面、明朗e5女性樣貌，男性所展現e5形象是an2-choann2？後一段欲來分析文本中e5男性樣貌。",
          "Chi3-khin5 kap Hui7-chu2 ti7 bun5-pun2 tiong sou2 tian2-hian7 e5 lu2-seng3 heng5-siong7 kai3-seng5 u7 phah-phoa3 it-poann thoan5-thong2 sia7-hoe7 tiong “lam5-chun-lu2-pi” e5 sia7-hoe7 ui7-kai, chin3-chit8-pou7 hoat-tian2 lam5 lu2 peng5-koan5 e5 siong-chhu2 bou5-sek. Che kho2-leng5 si7 Ki-tok kau3-hoe7 sou2 in2-chin3 kau3 Tai5-oan5 e5 se-hng hian7-tai7-hoa3 piau2-hian7. Piau2-bin7 siong7 u7 lu2-seng3 e5 chu7-chu2-koan5, tan7-si7 poe7-au7 sou2 chhang3 e5 chong5-kiann3-jin5----tai7-piau2 hu7-koan5 e5 a-kou kap Ki-tok kau3-gi7 e5 koan5-ui, tui3 lu2-seng3 iau2 si7 cho7-seng5 boe7 chio2 e5 han7-che3. Se-hng chong-kau3 khia7 ti7 “sin-sek chong-kau3” e5 lip8-tiunn5 lai5 phinn3-siunn3 Tai5-oan5-lang5 e5 phainn2 sip8-koan3, put-ko3 ti7 seng3-piat8 koan-tiam2 hong-bin7 khiok si7 khah ku7-sek--e5. Siong-tui3 chiann3-bin7, beng5-long2 e5 lu2-seng3 iunn7-mau7, lam5-seng3 sou2 tian2-hian7 e5 heng5-siong7 si7 an2-choann2? Au7 chit8 toann7 beh lai5 hun-sek bun5-pun2 tiong e5 lam5-seng3 iunn7-mau7."
        ],
        [
          "軟弱、自私kap救世主e5男性—大川、清流kap真聲",
          "Loan2-jiok8, chu7-su kap kiu3-se3-chu2 e5 lam5-seng3----Tai7-chhoan, Chheng-liu5 kap Chin-seng"
        ],
        [
          "1895年4月清朝ka7台灣割hou7日本，當時台灣有真濟武裝抗日事件，一直ai3到1915年「噍吧哖事件」了後，chiah轉變為非武裝抗日。文本中1895年9月5號日本兵上山，需要有人chhoa7路，因為大川有讀過漢學koh路頭真熟tioh8 hou7日本兵叫去。",
          "1895 ni5 4 goeh8 Chheng-tiau5 ka7 Tai5-oan5 koah hou7 Jit8-pun2, tong-si5 Tai5-oan5 u7 chin che7 bu2-chong khong3 Jit8 su7-kiann7, it-tit8 ai3 kau3 1915 ni5 “Ta-pa-ni5 su7-kiann7” liau2-au7, chiah choan2-pian3 ui5 hui-bu2-chong khong3 Jit8. Bun5-pun2 tiong 1895 ni5 9 goeh8 5 ho7 Jit8-pun2-peng chiunn7-soann, su-iau3 u7 lang5 chhoa7-lou7, in-ui7 Tai7-chhoan u7 thak8 koe3 Han3-oh8 koh lou7-thau5 chin sek8 tioh8 hou7 Jit8-pun2-peng kio3 khi3."
        ]
      ],
      "篇名": "「新」思想、「舊」傳統e5台灣文化交替－以鄭溪泮台語白話字小說《出死線》為探討文本"
    }
  ]
}
