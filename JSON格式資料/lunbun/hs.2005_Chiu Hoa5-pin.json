{
  "作者": "周華斌",
  "出版年": "2005",
  "出版者": "2005台語文學學術研討會",
  "文類": "論文",
  "書寫系統": "漢羅",
  "資料": [
    {
      "段": [
        [
          "摘要",
          "Tiah-iau3"
        ],
        [
          "胡民祥抱著對台灣的關愛，積極踏入台語文學運動，實際用母語創作，向望唯文化的文學運動切入，實踐建立母語的民族文學以及台灣文化主體性的目標。《茉里鄉紀事》，道是伊實行台灣母語文學創作的其中一個成果；其中，胡民祥以台灣意識作根底，追求台灣文學本土化，書寫濟濟佮台灣密切牽連的邊緣小敘事，一步一步抵抗以大中國為中心的思想，解構國民黨政府的歷史大敘事，同時揣回台灣人對家己歷史文化的記憶，並且檢討台灣社會的病端，加強對台灣本身的反省，所以《茉里鄉紀事》是胡民祥推拺台語文學運動、建立台灣民族文學、重構台灣文化主體性的初步實踐成果。",
          "Ou5 Bin5-siong5 pho7 tioh8 tui3 Tai5-oan5 e5 koan-ai3, chek-kek8 tah8 jip8 Tai5-gi2 bun5-hak8 un7-tong7, sit8-che3 iong7 bu2-gi2 chhong3-chok, ng3-bang7 ui3 bun5-hoa3 e5 bun5-hak8 un7-tong7 chhiat-jip8, sit8-chian3 kian3-lip8 bu2-gi2 e5 bin5-chok8 bun5-hak8 i2-kip8 Tai5-oan5 bun5-hoa3 chu2-the2-seng3 e5 bok8-phiau. “Boat8-li2-hiong Ki3-su7”, to7-si7 i sit8-heng5 Tai5-oan5 bu2-gi2 bun5-hak8 chhong3-chok e5 ki5-tiong chit8 e5 seng5-ko2; ki5-tiong, Ou5 Bin5-siong5 i2 Tai5-oan5 i3-sek cho3 kin-te2, tui-kiu5 Tai5-oan5 bun5-hak8 pun2-thou2-hoa3, su-sia2 che7-che7 kap Tai5-oan5 bit8-chhiat khan-lian5 e5 pian-ian5 sio2-su7-su7, chit8 pou7 chit8 pou7 te2-khong3 i2 toa7 Tiong-kok ui5 tiong-sim e5 su-siong2, kai2-kou3 Kok-bin5-tong2 cheng3-hu2 e5 lek8-su2 toa7-su7-su7, tong5-si5 chhoe7 hoe5 Tai5-oan5-lang5 tui3 ka-ti7 lek8-su2 bun5-hoa3 e5 ki3-ek8, peng7-chhiann2 kiam2-tho2 Tai5-oan5 sia7-hoe7 e5 penn7-toan, ka-kiong5 tui3 Tai5-oan5 pun2-sin e5 hoan2-seng2, sou2-i2 “Boat8-li2-hiong Ki3-su7” si7 Ou5 Bin5-siong5 chhui-sak Tai5-gi2 bun5-hak8 un7-tong7, kian3-lip8 Tai5-oan5 bin5-chok8 bun5-hak8, tiong5-kou3 Tai5-oan5 bun5-hoa3 chu2-the2-seng3 e5 chhou-pou7 sit8-chian3 seng5-ko2."
        ],
        [
          "結論",
          "Kiat-lun7"
        ],
        [
          "曾經從事社會政治運動的胡民祥，重新思考抵抗運動的路線，決心唯母語文學運動落手。抱著對台灣的關愛，伊積極踏入台灣母語文學運動，以身作則，實際用母語創作，向望唯文化的文學運動切入，實踐建立母語的民族文學以及台灣文化主體性的目標。《茉里鄉紀事》，道是伊實行台灣母語文學創作的其中一個成果。",
          "Chan5-keng chiong5-su7 sia7-hoe7 cheng3-ti7 un7-tong7 e5 Ou5 Bin5-siong5, teng5-sin su-kho2 te2-khong3 un7-tong7 e5 lou7-soann3, koat-sim ui3 bu2-gi2 bun5-hak8 un7-tong7 loh8-chhiu2. Pho7 tioh8 tui3 Tai5-oan5 e5 koan-ai3, i chek-kek8 tah8 jip8 Tai5-oan5 bu2-gi2 bun5-hak8 un7-tong7, i2-sin-cho3-chek, sit8-che3 iong7 bu2-gi2 chhong3-chok, ng3-bang7 ui3 bun5-hoa3 e5 bun5-hak8 un7-tong7 chhiat-jip8, sit8-chian3 kian3-lip8 bu2-gi2 e5 bin5-chok8 bun5-hak8 i2-kip8 Tai5-oan5 bun5-hoa3 chu2-the2-seng3 e5 bok8-phiau. “Boat8-li2-hiong Ki3-su7”, to7-si7 i sit8-heng5 Tai5-oan5 bu2-gi2 bun5-hak8 chhong3-chok e5 ki5-tiong chit8 e5 seng5-ko2."
        ],
        [
          "抵抗，唔是只有一種排斥壓迫對象的方法爾爾，建立家己的文化主體性更加會使強化抵抗的力量。佇國民黨政府的戒嚴高壓體制之下，台灣人民接受中國的歷史大敘事，未記得家己的歷史文化，患著歷史失憶症。語言本身是有嚴密組織參符號的系統，伊的功能是再現（re-presence)；書寫保存了話語，構成集體記憶的檔案，所以「歷史失憶症的台灣人，需要台灣文學來療傷」。佇《茉里鄉紀事》的台灣母語文學創作實踐，胡民祥以台灣意識作根底，追求台灣文學本土化，書寫濟濟佮台灣密切牽連的邊緣小敘事，一步一步抵抗即款以大中國為中心的思想，解構國民黨政府的大敘事，同時揣回台灣人對家己歷史文化的記憶，並且檢討台灣社會的病端，加強對台灣本身的反省，所以《茉里鄉紀事》是伊推拺台語文學運動、建立台灣民族文學、重構台灣文化主體性的初步實踐成果。",
          "Te2-khong3, m7 si7 chi2-u7 chit8 chiong2 pai5-thek ap-pek tui3-siong3 e5 hong-hoat nia7-nia7, kian3-lip8 ka-ti7 e5 bun5-hoa3 chu2-the2-seng3 keng7-ka e7-sai2 kiong5-hoa3 te2-khong3 e5 lek8-liong7. Ti7 Kok-bin5-tong2 cheng3-hu2 e5 kai3-giam5 ko-ap the2-che3 chi-ha7, Tai5-oan5 jin5-bin5 chiap-siu7 Tiong-kok e5 lek8-su2 toa7-su7-su7, be7 ki3-tit ka-ti7 e5 lek8-su2 bun5-hoa3, hoan7 tioh8 lek8-su2 sit-ek8-cheng3. Gi2-gian5 pun2-sin si7 u7 giam5-bit8 chou-chit chham hu5-ho7 e5 he7-thong2, i e5 kong-leng5 si7 chai3-hian7 (re-presence); su-sia2 po2-chun5 liau2 oe7-gi2, kou3-seng5 chip8-the2 ki3-ek8 e5 tong2-an3, sou2-i2 “lek8-su2 sit-ek8-cheng3 e5 Tai5-oan5-lang5, su-iau3 Tai5-oan5 bun5-hak8 lai5 liau5-siong”. Ti7 “Boat8-li2-hiong Ki3-su7” e5 Tai5-oan5 bu2-gi2 bun5-hak8 chhong3-chok sit8-chian3, Ou5 Bin5-siong5 i2 Tai5-oan5 i3-sek cho3 kin-te2, tui-kiu5 Tai5-oan5 bun5-hak8 pun2-thou2-hoa3, su-sia2 che7-che7 kap Tai5-oan5 bit8-chhiat khan-lian5 e5 pian-ian5 sio2-su7-su7, chit8 pou7 chit8 pou7 te2-khong3 chit khoan2 i2 toa7 Tiong-kok ui5 tiong-sim e5 su-siong2, kai3-kou3 Kok-bin5-tong2 cheng3-hu2 e5 toa7-su7-su7, tong5-si5 chhoe7 hoe5 Tai5-oan5-lang5 tui3 ka-ti7 lek8-su2 bun5-hoa3 e5 ki3-ek8, peng7-chhiann2 kiam2-tho2 Tai5-oan5 sia7-hoe7 e5 penn7-toan, ka-kiong5 tui3 Tai5-oan5 pun2-sin e5 hoan2-seng2, sou2-i2 “Boat8-li2-hiong Ki3-su7” si7 i chhui-sak Tai5-gi2 bun5-hak8 un7-tong7, kian3-lip8 Tai5-oan5 bin5-chok8 bun5-hak8, tiong5-kou3 Tai5-oan5 bun5-hoa3 chu2-the2-seng3 e5 chhou-pou7 sit8-chian3 seng5-ko2."
        ],
        [
          "胡民祥已經用《茉里鄉紀事》即本台語文學作品，向「建立台灣民族文學、重構台灣文化主體性」的目標踏出一大腳步，即個腳步互宋澤萊驚喜，並且褒講是「台文的一個奇蹟」。當然，即個目標無可能靠一本散文集道會使達夠，所以《茉里鄉紀事》的台語文學實踐成果道是實現即個目標的一粒螺絲或者是胡民祥家己講的「文學的紅毛土」，紲落來嘛愛靠濟濟的台灣作家作伙繼續拍拼，才有法度達成即個目標。",
          "Ou5 Bin5-siong5 i2-keng iong7 “Boat8-li2-hiong Ki3-su7” chit pun2 Tai5-gi2 bun5-hak8 chok-phin2, hiong3 “kian3-lip8 Tai5-oan5 bin5-chok8 bun5-hak8, tiong5-kou3 Tai5-oan5 bun5-hoa3 chu2-the2-seng3 ” e5 bok8-phiau tah8 chhut chit8 toa7 kha-pou7, chit e5 kha-pou7 hou7 Song3 Tek8-lai5 keng-hi2, peng7-chhiann2 po kong2 si7 “Tai5-bun5 e5 chit8 e5 ki5-chek”. Tong-jian5, chit e5 bok8-phiau bo5 kho2-leng5 kho3 chit8 pun2 san3-bun5-chip8 to7 e7-sai2 tat8-kau3, sou2-i2 “Boat8-li2-hiong Ki3-su7” e5 Tai5-gi2 bun5-hak8 sit8-chian3 seng5-ko2 to7-si7 sit8-hian7 chit e5 bok8-phiau e5 chit8 liap8 lou5-si hek8-chia2 si7 Ou5 Bin5-siong5 ka-ti7 kong2 e5 “bun5-hak8 e5 ang5-mou-thou5”, soa3--loh8-lai5 ma7 ai3 kho3 che7-che7 e5 Tai5-oan5 chok-ka cho3-hoe2 ke3-siok8 phah-piann3, chiah u7 hoat-tou7 tat8-seng5 chit e5 bok8-phiau."
        ],
        [
          "前言",
          "Chian5-gian5"
        ],
        [
          "胡民祥，1943年出世佇台南善化，1966年台灣大學機械工程系畢業，1973年提著紐約州立大學水牛城分校機械工程博士學位，目前定居北美洲Pittsburgh郊區茉里鄉，任職西屋公司工程師。1967年赴美留學，因為參加政治運動煞落入烏名單二十一年，1988年初次回台灣。1980年開始研究台灣文學史，1986年開始台語文學創作，包括文學評論、詩、小說、散文、台語翻譯等作品。擔任過「台灣文學研究會」秘書、《台灣文藝》編輯委員，以及《台灣公論報》主編。1991年佮林宗源、黃勁連、林央敏、李勤岸等二十人組成「蕃薯」詩社，這是台灣有史以來第一個台語詩社。台語著作有分別由台南文化中心佮金安文教機構出版的二本共名的《胡民祥台語文學選》、散文集《茉里鄉紀事》等，編有《台灣文學入門文選》。",
          "Ou5 Bin5-siong5, 1943 ni5 chhut-si3 ti7 Tai5-lam5 Sian7-hoa3, 1966 ni5 Tai5-oan5 Tai7-hak8 ki-hai5 kang-thang5-he7 pit8-giap8, 1973 ni5 theh8 tioh8 Niu2-iok chiu-lip8 tai7-hak8 Chui2-gu5-siann5 hun-hau7 ki-hai5 kang-theng5 phok-su7 hak8-ui7, bok8-chian5 teng7-ki Pak-bi2-chiu Pittsburgh kiau-khu Boat8-li2-hiong, jin7-chit Se-ok kong-si kang-theng5-su. 1967 ni5 hu3 Bi2 liu5-hak8, in-ui7 chham-ka cheng3-ti7 un7-tong7 soah loh8 jip8 ou-mia5-toann ji7-chap8-it ni5, 1988 ni5 chhou-chhu3 hoe5 Tai5-oan5. 1980 ni5 khai-si2 gian2-kiu3 Tai5-oan5 bun5-hak8-su2, 1986 ni5 khai-si2 Tai5-gi2 bun5-hak8 chhong3-chok, pau-khoah bun5-hak8 pheng5-lun7, si, siau2-soat, san3-bun5, Tai5-gi2 hoan-ek8 teng2 chok-phin2. tam-jim7 koe3 “Tai5-oan5 bun5-hak8 gian2-kiu3-hoe7” pi3-su, “Tai5-oan5 Bun5-ge7” pian-chip ui2-oan5, i2-kip8 “Tai5-oan5 Kong-lun7-po3” chu2-pian. 1991 ni5 kap Lim5 Chong-goan5, Ng5 Kin3-lian5, Lim5 Iong-bin2, Li2 Khin5-hoann7 teng2 ji7-chap8 lang5 chou-seng5 “Han-chi5” si-sia7, che si7 Tai5-oan5 iu2-su2 i2-lai5 te7-it e5 Tai5-gi2 si-sia7. Tai5-gi2 tu3-chok u7 hun-piat8 iu5 Tai5-lam5 Bun5-hoa3 Tiong-sim kap Kim-an Bun5-kau3 Ki-kou3 chhut-pan2 e5 nng7 pun2 kang7 mia5 e5 “Ou5 Bin5-siong5 Tai5-gi2 bun5-hak8-soan2”, san3-bun5-chip8 “Boat8-li2-hiong Ki3-su7” teng2, pian iu2  “Tai5-oan5 bun5-hak8 jip8-mng5 bun5-soan2”."
        ],
        [
          "胡民祥1967年夠北美洲了後，真緊道參與社會政治運動，以「建立一個自我解放的，族群和諧相處的，有海洋心胸的台灣民族國家」為目標，夠1979年美麗島事件發生以後，開始思考政治層次以外的方法。「民族國家有政治、經濟及文化三款元素。經濟是民族生命的血肉，政治是國家的骨骼筋路，文化是民族國家的靈魂，道是日常生活、思想及感情的中心」。胡民祥決定「對文化切入運動」，唔拘文化範圍真闊，所以伊「選文學藝術落手」，其中的原因：",
          "Ou5 Bin5-siong5 1967 ni5 kau3 Pak-bi2-chiu liau2-au7, chin kin2 to7 chham-u2 sia7-hoe7 cheng3-ti7 un7-tong7, i2 “kian3-lip8 chit8 e5 chu7-ngou2 kai2-hong3 e5, chok8-kun5 ho5-hai5 siong-chhu2 e5, u7 hai2-iunn5 sim-heng e5 Tai5-oan5 bin5-chok8 kok-ka” ui5 bok8-phiau, kau3 1979 ni5 Bi2-le7-to2 su7-kiann7 hoat-seng i2-au7, khai-si2 su-kho2 cheng3-ti7 chan5-chhu3 i2-goa7 e5 hong-hoat. “Bin5-chok8 kok-ka u7 cheng3-ti7, keng-che3 kap  bun5-hoa3 sann khoan2 goan5-sou3. Keng-che3 si7 bin5-chok8 senn3-mia7 e5 hoeh-bah, cheng3-ti7 si7 kok-ka  e5 kut-keh kin-lou7, bun5-hoa3 si7 bin5-chok8 kok-ka e5 leng5-hun5, to7-si7 jit8-siong5 seng-oah8, su-siong2 kap  kam2-cheng5 e5 tiong-sim”. Ou5 Bin5-siong5 koat-teng7 “tui3 bun5-hoa3 chhiat-jip8 un7-tong7”, m7-ku2 bun5-hoa3 hoan7-ui5 chin khoah, sou2-i2 i “soan2 bun5-hak8 ge7-sut8 loh8-chhiu2”, ki5-tiong e5 goan5-in:"
        ],
        [
          "一方面是因為佇台灣讀冊的時代，對文學有淡薄仔的興趣，寫過散文。另外，語言藝術的文學是上介普遍的藝術形式，任何人若會曉講話，道有才情參與，做一個作家，創作，抑是做一個讀者，欣賞及批判作品，無所不可。",
          "Chit8 hong-bin7 si7 in-ui7 ti7 Tai5-oan5 thak8-chheh e5 si5-tai7, tui3 bun5-hak8 u7 tam7-poh8-a2 e5 heng3-chhu3, sia2 koe3 san3-bun5. Leng7-goa7, gi2-gian5 ge7-sut8 e5 bun5-hak8 si7 siong7 kai3 phou2-phian3 e5 ge7-sut8 heng5-sek, jin7-ho5 lang5 na7 e7-hiau2 kong2-oe7, to7 u7 chai5-cheng5 chham-u2, cho3 chit8 e5 chok-ka, chhong3-chok, iah si7 cho3 chit8 e5 thok8-chia2, him-siong2 kap  phoe-phoann3 chok-phin2, bu5-sou2-put-kho2."
        ],
        [
          "拄開始，對台灣文學生疏的胡民祥，為著欲趕緊掌握「當時台灣文壇狀況及台灣文學史」，道先讀《台灣文藝》、《笠》詩刊、《文學界》等本土性文學刊物，而且大量收集台灣文史資料。期間，伊認識著台灣新文學運動，嘛注意著鄉土文學論戰，了解黃石輝「台灣文學必須用台灣話來寫」的主張、賴和佇論戰前道恬恬進行台語文的演變。後來，伊佇〈台灣新文學運動時期「台灣話」文學化發展的探討〉提出一個結論：",
          "Tu2 khai-si2, tui3 Tai5-oan5 bun5-hak8 seng-sou e5 Ou5 Bin5-siong5, ui7 tioh8 beh koann2-kin2 chiang2-ak “tong-si5 Tai5-oan5 bun5-toann5 chong7-hong2 kap  Tai5-oan5 bun5-hak8-su2”, to7 seng thak8 “Tai5-oan5 Bun5-ge7”, “Leh8” si-khan, “Bun5-hak8-kai3” teng2 pun2-thou2-seng3 bun5-hak8 khan-but8, ji5-chhiann2 toa7-liong7 siu-chip8 Tai5-oan5 bun5-su2 chu-liau7. Ki5-kan, i jin7-sek tioh8 Tai5-oan5 sin-bun5-hak8 un7-tong7, ma7 chu3-i3 tioh8 hiong-thou2 bun5-hak8 lun7-chian3, liau2-kai2 Ng5 Chioh8-hui “Tai5-oan5 bun5-hak8 pit-su iong7 Tai5-oan5-oe7 lai5 sia2” e5 chu2-tiunn, Loa7 Ho5 ti7 lun7-chian3 cheng5 to7 tiam7-tiam7 chin3-heng5 Tai5-gi2-bun5 e5 ian2-pian3. Au7-lai5, i ti7 “Tai5-oan5 sin-bun5-hak8 un7-tong7 si5-ki5 `Tai5-oan5-oe7' bun5-hak8-hoa3 hoat-tian2 e5 tham3-tho2” the5 chhut chit8 e5 kiat-lun7:"
        ],
        [
          "因為有即款覺醒，所以胡民祥唯1986年開始用台語文創作，將理論化做行向「言文一致」、「台灣語的民族文學」的實際行動。除了演講稿之外，伊的第一篇台語作品是佇1986年秋天改寫政治論文的小說〈華府牽猴〉，用筆名李竹青發表佇1987年5月出版的《台灣新文化》第8期。以後，陸續發表文學評論、詩、小說、散文佮翻譯等等的台語作品，甚至佇2004年出版「近幾年來最大規模的一本個人台語散文讀本」《茉里鄉紀事》。",
          "In-ui7 u7 chit khoan2 kak-chhenn2, sou2-i2 Ou5 Bin5-siong5 ui3 1986 ni5 khai-si2 iong7 Tai5-gi2-bun5 chhong3-chok, chiong li2-lun7 hoa3-cho3 kiann5 hiong3 “gian5 bun5 it-ti3”, “Tai5-oan5-gi2 e5 bin5-chok8 bun5-hak8” e5 sit8-che3 heng5-tong7. Tu5-liau2 ian2-kang2-ko2 chi-goa7, i e5 te7-it phinn Tai5-gi2 chok-phin2 si7 ti7 1986 ni5 chhiu-thinn kai2-sia2 cheng3-ti7 lun7-bun5 e5 siau2-soat “Hoa5-hu2 khan kau5”, iong7 pit-mia5 Li2 Tek-chheng hoat-piau2 ti7 1987 ni5 5 goeh8 chhut-pan2 e5 “Tai5-oan5 Sin-bun5-hoa3“ te7 8 ki5. I2-au7, liok8-siok8 hoat-piau2 bun5-hak8 pheng5-lun7, si, siau2-soat, san3-bun5 kap hoan-ek8 teng2-teng2 e5 Tai5-gi2 chok-phin2, sim7-chi3 ti7 2004 ni5 chhut-pan2 “kin7 kui2 ni5 lai5 choe3-toa7 kui-bou5 e5 chit8 pun2 ko3-jin5 Tai5-gi2 san3-bun5 thok8-pun2” “Boat8-li2-hiong Ki3-su7”."
        ],
        [
          "《茉里鄉紀事》的文章，是胡民祥唯1992夠2002年的作品，大部分發表佇海外的《台灣公論報》（1992年開始）及國內的《台灣新文學》（1996年開始），佫有其他刊物包括《台文通訊》、《自立晚報》本土副刊、《茄苳》、《台語世界》、《島鄉》及《菅芒花》等等。胡民祥自述：「這本《茉里鄉紀事》是我的生活散文篇章。篇章抒寫我的情懷、彩繪我的祖國台灣夢、描述我土斷北美洲的點點滴滴的心情。」簡單講，即本冊的主題是「愛」，充滿作者對親人、台灣佮北美洲等等的愛。",
          "“Boat8-li2-hiong Ki3-su7” e5 bun5-chiunn, si7 Ou5 Bin5-siong5 ui3 1992 kau3 2002 ni5 e5 chok-phin2, toa7pou7-hun7hoat-piau2ti7hai2-goa7e5“Tai5-oan5Kong-lun7-po3” (1992ni5khai-si2)kap  kok-lai7e5“Tai5-oan5Sin-bun5-hak8” (1996ni5khai-si2),kohu7ki5-thakhan-but8pau-khoah “Tai5-bun5Thong-sin3”, “Chu7-lip8 Am3-po3” pun2-thou2hu3-khan, “Ka-tang”, “Tai5-gi2Se3-kai3”, “To2-hiong” kap  “Koann-bang5-hoe”teng2-teng2.Ou5 Bin5-siong5chu7-sut8:“Chit pun2`Boat8-li2-hiong Ki3-su7'si7goa2e5 seng-oah8 san3-bun5 phian-chiong. Phian-chiong su-sia2 goa2 e5 cheng5-hoai5, chhai2-hoe7 goa2 e5 chou2-kok Tai5-oan5-bang7, biau5-sut8 goa2 thou2-toan7 Pak-bi2-chiu e5 tiam2-tiam2 tih-tih e5 sim-cheng5.” Kan2-tan kong2, chit pun2 chheh e5 chu2-te5 si7 “ai3”, chhiong-boan2 chok-chia2 tui3 chhin-lang5, Tai5-oan5 kap Pak-bi2-chiu teng2-teng2 e5 ai3 ."
        ],
        [
          "佫詳細講，《茉里鄉紀事》是胡民祥配合伊長久以來的台語文學論述，從事台語文創作，對「建設台灣語的民族文學」的初步實踐，其中不只有台語文的形式，嘛有「抵殖民」、「去中心」、重建台灣文化主體性的書寫策略。若以國民黨政權接管台灣是「殖民」時期的角度來看，《茉里鄉紀事》是一種「抵殖民」、「去中心」書寫的實踐，欲用台灣本土意識抵制以中原為中心的「大中國」意識，用台灣邊緣的小敘事（small narrative)解構（deconstruction)統治者建構的歷史大敘事（grand narrative)，顛覆統治者的歷史神話，有後殖民文學的「對殖民關係作批判性的考察」、「抵制殖民主義」特色。同時，嘛有以台灣意識作基底的內容，向望台灣人揣回失落的歷史記憶，加強台灣人對家己文化的體認、身分認同，以重構台灣文化的主體性。",
          "Koh siong5-se3 kong2, “Boat8-li2-hiong Ki3-su7” si7 Ou5 Bin5-siong5 phoe3-hap8 i tng5-ku2 i2-lai5 e5 Tai5-gi2 bun5-hak8 lun7-sut8, chiong5-su7 Tai5-gi2-bun5 chhong3-chok, tui3 “kian3-siat Tai5-oan5-gi2 e5 bin5-chok8 bun5-hak8” e5 chhou-pou7 sit8-chian3, ki5-tiong put-chi2 u7 Tai5-gi2-bun5 e5 heng5-sek, ma7 u7 “te2 sit8-bin5”, “khi3 tiong-sim”, tiong5-kian3 Tai5-oan5 bun5-hoa3 chu2-the2-seng3 e5 su-sia2 chhek-liok8. Na7 i2 Kok-bin5-tong2 cheng3-koan5 chiap-koan2 Tai5-oan5 si7 “sit8-bin5” si5-ki5 e5 kak-tou7 lai5 khoann3, “Boat8-li2-hiong Ki3-su7” si7 chit8 chiong2 “te2 sit8-bin5”, “khi3 tiong-sim” su-sia2 e5 sit8-chian3, beh iong7 Tai5-oan5 pun2-thou2 i3-sek te2-che3 i2 tiong-goan5 ui5 tiong-sim e5 “toa7 Tiong-kok” i3-sek, iong7 Tai5-oan5 pian-ian5 e5 sio2-su7-su7 (small narrative) kai2-kou3 (deconstruction) thong2-ti7-chia2 kian3-kou3 e5 lek8-su2 toa7-su7-su7 (grand narrative), tian-hok8 thong2-ti7-chia2 e5 lek8-su2 sin5-oe7, u7 au7 sit8-bin5 bun5-hak8 e5 “tui3 sit8-bin5 koan-he7 cho3 phoe-phoann3-seng3 e5 kho2-chhat”, “te2-che3 sit8-bin5 chu2-gi7” tek8-sek. tong5-si5, ma7 u7 i2 Tai5-oan5 i3-sek cho3 ki-te2 e5 loe7-iong5, ng3-bang7 Tai5-oan5-lang5 chhoe7 hoe5 sit-loh8 e5 lek8-su2 ki3-ek8, ka-kiong5 Tai5-oan5-lang5 tui3 ka-ti7 bun5-hoa3 e5 the2-jin7, sin-hun7 jin7-tong5, i2 tiong5-kou3 Tai5-oan5 bun5-hoa3 e5 chu2-the2-seng3."
        ],
        [
          "因此，胡民祥佇《茉里鄉紀事》的書寫策略，是以台語文學進行「抵殖民」、解構統治者的大敘事，同時兼顧著建設台灣語的民族文學、重構台灣的文化主體性等等的積極向望。下面，道以《茉里鄉紀事》為主要的文本，配合胡民祥的台語文學觀，作伙來探討胡民祥的台語文學表現。",
          "In-chhu2, Ou5 Bin5-siong5 ti7 “Boat8-li2-hiong Ki3-su7” e5 su-sia2 chhek-liok8, si7 i2 Tai5-gi2 bun5-hak8 chin3-heng5 “te2 sit8-bin5”, kai2-kou3 thong2-ti7-chia2 e5 toa7-su7-su7, tong5-si5 kiam-kou3 tioh8 kian3-siat Tai5-oan5-gi2 e5 bin5-chok8 bun5-hak8, tiong5-kou3 Tai5-oan5 e5 bun5-hoa3 chu2-the2-seng3 teng2-teng2 e5 chek-kek8 ng3-bang7. E7-bin7, to7 i2 “Boat8-li2-hiong Ki3-su7” ui5 chu2-iau3 e5 bun5-pun2, phoe3-hap8 Ou5 Bin5-siong5 e5 Tai5-gi2 bun5-hak8-koan, cho3-hoe2 lai5 tham3-tho2 Ou5 Bin5-siong5 e5 Tai5-gi2 bun5-hak8 piau2-hian7."
        ],
        [
          "一、胡民祥的台語文學觀",
          "It, Ou5 Bin5-siong5 e5 Tai5-gi2 bun5-hak8-koan"
        ],
        [
          "簡單講，文學觀是對文學的觀點、對創作的理念，作者的文學觀會影響伊對文學創作的實踐。所以，欲探討胡民祥的台語文學實踐以前，佇遮想欲先唯了解伊的台語文學觀落手。",
          "Kan2-tan kong2, bun5-hak8-koan si7 tui3 bun5-hak8 e5 koan-tiam2, tui3 chhong3-chok e5 li2-liam7, chok-chia2 e5 bun5-hak8-koan e7 eng2-hiong2 i tui3 bun5-hak8 chhong3-chok e5 sit8-chian3. Sou2-i2, beh tham3-tho2 Ou5 Bin5-siong5 e5 Tai5-gi2 bun5-hak8 sit8-chian3 i2-cheng5, ti7 chia siunn7 beh seng ui3 liau2-kai2 i e5 Tai5-gi2 bun5-hak8-koan loh8-chhiu2."
        ],
        [
          "胡民祥講過：「現階段的台灣文學方向是台灣母語文學」，這句話有伊決心推拺台語文學的宣示意義，嘛表示伊認為台語文學是台灣文學的一環。既然按呢，若欲了解胡民祥的台語文學觀，道愛先知影伊的台灣文學觀。胡民祥曾經用動態的民族發展史觀點來定義台灣文學，唯遮會使看出伊的台灣文學觀，佮葉石濤強調「多種族風貌的台灣文學」論述共款，是具備包容性的觀點，尊重台灣多元的文學風貌。",
          "Ou5 Bin5-siong5 kong2 koe3: “Hian7 kai-toann7 e5 Tai5-oan5 bun5-hak8 hong-hiong3 si7 Tai5-oan5 bu2-gi2 bun5-hak8”, chit ku3 oe7 u7 i koat-sim chhui-sak Tai5-gi2 bun5-hak8 e5 soan-si7 i3-gi7, ma7 piau2-si7 i jin7-ui5 Tai5-gi2 bun5-hak8 si7 Tai5-oan5 bun5-hak8 e5 chit8 khoan5. Ki3-jian5 an2-ne, na7 beh liau2-kai2 Ou5 Bin5-siong5 e5 Tai5-gi2 bun5-hak8-koan, to7 ai3 seng chai-iann2 i e5 Tai5-oan5 bun5-hak8-koan. Ou5 Bin5-siong5 chan5-keng iong7 tong7-thai7 e5 bin5-chok8 hoat-tian2-su2 koan-tiam2 lai5 teng7-gi7 Tai5-oan5 bun5-hak8, ui3 chia e7-sai2 khoann3 chhut i e5 Tai5-oan5 bun5-hak8-koan, kap Iap8 Chioh8-tho5 kiong5-tiau “to-cheng2-chok8 hong-mau7 e5 Tai5-oan5 bun5-hak8” lun7-sut8 kang7-khoan2, si7 ku7-pi7 pau-iong5-seng3 e5 koan-tiam2, chun-tiong7 Tai5-oan5 to-goan5 e5 bun5-hak8 hong-mau7."
        ],
        [
          "另外，胡民祥特別強調用母語創作台灣文學。佇國民黨政府實行的戒嚴高壓體制之下，灌輸「大中國」的思想，強制推行以北京語為「國語」的語言政策。二十世紀後殖民主義批評先驅的Frantz Fanon(1925～1961）表示，使用一種語言的意思道是「接受了一種文化」。因此，切斷一個人佮母語的牽連，這意思道是講參伊的本源文化斷絕了牽連。國民黨政府一連串的政策，互台灣人民患著對台灣本源的歷史失憶症，未記得家己的歷史文化，而且無形中佇頭殼內產生「大中國」的思維。胡民祥認為：「咱的思考有受著統治者束縛，因為，咱看北京語文的時陣，咱不得不用北京語思考。思考思維是文化的本源，思考思維受著怹的統治，當然唔是有獨立思想的能力。」所以，伊呼吁愛「用母語思考」，用母語創作台灣文學。紲落，伊佇《茉里鄉紀事》的〈台灣文學的心事〉表示：「每個民族文學主要攏是母語文學，只有受著殖民地命運的民族，伊的文學才會受著壓制，走離伊的民族母語，台灣就是即款的情形，咱所愛推動的就是回復台語母語文學……」簡單講，伊有抵殖民的主張，而且強調台灣文學愛回歸母語文學。事實上，伊對母語文學的主張，嘛呼應著葉石濤的論述：「台灣文學的創作語文一定會以各種族的母語為主才著」。",
          "Leng7-goa7, Ou5 Bin5-siong5 tek8-piat8 kiong5-tiau iong7 bu2-gi2 chhong3-chok Tai5-oan5 bun5-hak8. Ti7 Kok-bin5-tong2 cheng3-hu2 sit8-heng5 e5 kai3-giam5 ko-ap the2-che3 chi-ha7, koan3-su “toa7 Tiong-kok” e5 su-siong2, kiong5-che3 chhui-heng5 i2 Pak-kiann-gi2 ui5 “kok-gi2” e5 gi2-gian5 cheng3-chhek. Ji7-chap8 se3-ki2 au7 sit8-bin5 chu2-gi7 phoe-pheng5 sian-chhu e5 Frantz Fanon (1925~1961) piau2-si7, su2-iong7 chit8 chiong2 gi2-gian5 e5 i3-su3 to7-si7 “chiap-siu7 liau2 chit8 chiong2 bun5-hoa3”. In-chhu2, chhiat-tng7 chit8 e5 lang5 kap bu2-gi2 e5 khan-lian5, che i3-su3 to7-si7 kong2 chham i e5 pun2-goan5 bun5-hoa3 tng7-choat8 liau2 khan-lian5. Kok-bin5-tong2 cheng3-hu2 it-lian5-chhoan3 e5 cheng3-chhek, hou7 Tai5-oan5 jin5-bin5 hoan7 tioh8 tui3 Tai5-oan5 pun2-goan5 e5 lek8-su2 sit-ek8-cheng3, be7 ki3-tit ka-ti7 e5 lek8-su2 bun5-hoa3, ji5-chhiann2 bu5-heng5 tiong ti7 thau5-khak lai7 san2-seng “toa7 Tiong-kok” e5 su-ui5. Ou5 Bin5-siong5 jin7-ui5: “Lan2 e5 su-kho2 u7 siu7 tioh8 thong2-ti7-chia2 sok-pak8, in-ui7, lan2 khoann3 Pak-kiann-gi2-bun5 e5 si5-chun7, lan2 put-tek-put iong7 Pak-kiann-gi2 su-kho2. Su-kho2 su-ui5 si7 bun5-hoa3 e5 pun2-goan5, su-kho2 su-ui5 siu7 tioh8 in e5 thong2-ti7, tong-jian5 m7 si7 u7 tok8-lip8 su-siong2 e5 leng5-lek8.” Sou2-i2, i hou-iok ai3 “iong7 bu2-gi2 su-kho2”, iong7 bu2-gi2 chhong3-chok Tai5-oan5 bun5-hak8. Soa3--loh8, i ti7 “Boat8-li2-hiong Ki3-su7” e5 `Tai5-oan5 bun5-hak8 e5 sim-su7' piau2-si7: “Mui2 e5 bin5-chok8 bun5-hak8 chu2-iau3 long2 si7 bu2-gi2 bun5-hak8, chi2-u7 siu7 tioh8 sit8-bin5-te7 mia7-un7 e5 bin5-chok8, i e5 bun5-hak8 chiah e7 siu7 tioh8 ap-che3, chau2 li7 i e5 bin5-chok8 bu2-gi2, Tai5-oan5 to7-si7 chit khoan2 e5 cheng5-heng5, lan2 sou2 ai3 chhui-tong7 e5 to7-si7 hoe5-hok8 Tai5-gi2 bu2-gi2 bun5-hak8......” Kan2-tan kong2, i u7 te2 sit8-bin5 e5 chu2-tiunn, ji5-chhiann2 kiong5-tiau Tai5-oan5 bun5-hak8 ai3 hoe5-kui bu2-gi2 bun5-hak8. Su7-sit8 siong7, i tui3 bu2-gi2 bun5-hak8 e5 chu2-tiunn, ma7 hou-eng3 tioh8 Iap8 Chioh8-tho5 e5 lun7-sut8: “Tai5-oan5 bun5-hak8 e5 chhong3-chok gi2-bun5 it-teng7 e7 i2 kok cheng2-chok8 e5 bu2-gi2 ui5-chu2 chiah tioh8”."
        ],
        [
          "雖然尊重台灣文學的多元創作形式，唔拘佇精神方面，嘛需要有所定義。佇〈台灣意識及龍應台評小說〉，胡民祥表示：照即段話推斷，胡民祥是咧講「台灣鄉土文學論戰」期間，葉石濤佇一九七七年五月一日《夏潮》發表的〈台灣鄉土文學史導論〉，內底葉石濤所指的「台灣意識」是：「佇台灣鄉土文學上所反映出來的，一定是『反帝、反封建』的共同經驗以及篳路藍縷以啟山林的，參大自然拼鬥的共同記錄，絕對唔是徛佇統治者意識上所寫出來的，背叛廣大人民意願的任何作品」。事實上，這道是相對大中國思想的台灣本土思想，所以胡民祥欲來界定台灣文學的「台灣意識」應該是徛佇本土台灣人的立場，佮台灣土地、歷史密切結合，抵抗統治者壓迫的台灣本土化思想，親像伊佇共一篇文章〈台灣意識及龍應台評小說〉繼續舉例「台灣意識」意涵有「台灣本土意識、台灣自主意識、台灣獨立意識、台灣民族意識、台灣民族解放意識」，看會出來，這攏佮頂面葉石濤「台灣意識」的台灣本土化思想有相牽連。",
          "Sui-jian5 chun-tiong7 Tai5-oan5 bun5-hak8 e5 to-goan5 chhong3-chok heng5-sek, m7-ku2 ti7 cheng-sin5 hong-bin7, ma7 su-iau3 iu2-sou2 teng7-gi7. Ti7 “Tai5-oan5 i3-sek kap  Liong5 Eng3-tai5 pheng5 siau2-soat”, Ou5 Bin5-siong5 piau2-si7: chiau3 chit toann7 oe7 thui-toan7, Ou5 Bin5-siong5 si7 leh kong2 “Tai5-oan5 hiong-thou2 bun5-hak8 lun7-chian3” ki5-kan, Iap8 Chioh8-tho5 ti7 it-kiu2-chhit-chhit ni5 gou7 goeh8 it jit8 “Ha7-tiau5” hoat-piau2 e5 “Tai5-oan5 hiong-thou2 bun5-hak8-su2 to7-lun7”, lai7-te2 Iap8 Chioh8-tho5 sou2 chi2 e5 “Tai5-oan5 i3-sek” si7: “ti7 Tai5-oan5 hiong-thou2 bun5-hak8 siong7 sou2 hoan2-eng3--chhut-lai5 e5, it-teng7 si7『反帝, 反封建』e5 kiong7-tong5 keng-giam7 i2-kip8 pit8-lou7 na5-lu2 i2-khe2 san-lim5 e5, chham toa7-chu7-jian5 piann3-tau3 e5 kiong7-tong5 ki3-lok8, choat8-tui3 m7 si7 khia7 ti7 thong2-ti7-chia2 i3-sek siong7 sou2 sia2--chhut-lai5 e5, poe7-phoan3 kong2-tai7 jin5-bin5 i3-goan7 e5 jin7-ho5 chok-phin2”. Su7-sit8 siong7, che to7-si7 siong-tui3 toa7 Tiong-kok su-siong2 e5 Tai5-oan5 pun2-thou2 su-siong2, sou2-i2 Ou5 Bin5-siong5 beh lai5 kai3-teng7 Tai5-oan5 bun5-hak8 e5 “Tai5-oan5 i3-sek” eng3-kai si7 khia7 ti7 pun2-thou2 Tai5-oan5-lang5 e5 lip8-tiunn5, kap Tai5-oan5 thou2-te7, lek8-su2 bit8-chhiat kiat-hap8, te2-khong3 thong2-ti7-chia2 ap-pek e5 Tai5-oan5 pun2-thou2-hoa3 su-siong2, chhin-chhiunn7 i ti7 kang7 chit8 phinn bun5-chiunn “Tai5-oan5 i3-sek kap  Liong5 Eng3-tai5 pheng5 siau2-soat” ke3-siok8 ki2-le7 “Tai5-oan5 i3-sek” i3-ham5 u7 “Tai5-oan5 pun2-thou2 i3-sek, Tai5-oan5 chu7-chu2 i3-sek, Tai5-oan5 tok8-lip8 i3-sek, Tai5-oan5 bin5-chok8 i3-sek, Tai5-oan5 bin5-chok8 kai2-hong3 i3-sek”, khoann3 e7 chhut--lai5, che long2 kap teng2-bin7 Iap8 Chioh8-tho5 “Tai5-oan5 i3-sek” e5 Tai5-oan5 pun2-thou2-hoa3 su-siong2 u7 sio khan-lian5."
        ],
        [
          "夠遮，會使知影胡民祥延續葉石濤的「台灣意識」、台灣本土化的思想，從事台灣文學創作活動，甚至是用母語的福佬語從事台語文學創作，伊放棄華文寫作就是為著欲「做一個有台灣『語味、文心、血情』的台灣人……，製造文學的紅毛土，為著替台灣文學起『台語文學厝』，請鄉親踏入台語文學的大樓。」",
          "Kau3 chia, e7-sai2 chai-iann2 Ou5 Bin5-siong5 ian5-siok8 Iap8 Chioh8-tho5 e5 “Tai5-oan5 i3-sek”, Tai5-oan5 pun2-thou2-hoa3 e5 su-siong2, chiong5-su7 Tai5-oan5 bun5-hak8 chhong3-chok oah8-tang7, sim7-chi3 si7 iong7 bu2-gi2 e5 Ho7-lo2-gi2 chiong5-su7 Tai5-gi2 bun5-hak8 chhong3-chok, i hong3-khi3 Hoa5-bun5 sia2-chok to7-si7 ui7 tioh8 beh “cho3 chit8 e5 u7 Tai5-oan5『語味, 文心, 血情』e5 Tai5-oan5-lang5....., che3-cho7 bun5-hak8 e5 ang5-mou-thou5, ui7 tioh8 the3 Tai5-oan5 bun5-hak8 khi2 `Tai5-gi2 bun5-hak8-chhu3', chhiann2 hiong-chhin tah8 jip8 Tai5-gi2 bun5-hak8 e5 toa7-lau5.”"
        ],
        [
          "除了自我創作實踐以外，胡民祥嘛佫積極推拺台語文學運動。胡民祥將家己從事社會政治運動的熱情、經驗，以及對文學運動的認識、文學理論，運用佇台語文學創作，唯本身做起，推廣台語文學的創作、欣賞。後殖民主義理論家Said表示：「文化是包含一個細緻化及提升性要素的概念，親像Matthew Arnold佇一八六○年代所講的，文化是每一個社會所知佮所思及的最佳事物的寶庫。」文學是文化重要的一環，「台灣文學本土化所欲追求的台灣精神回歸，是欲重新喚回整體台灣人、台灣文化的台灣主體意識」，胡民祥認為「台灣文學作品會深化台灣人的自我肯定，建立台灣人的特色、風格及面貌」，所以向望唯文化的文學層面切入運動，建設台灣語的民族文學。",
          "Tu5-liau2 chu7-ngou2 chhong3-chok sit8-chian3 i2-goa7, Ou5 Bin5-siong5 ma7 koh chek-kek8 chhui-sak Tai5-gi2 bun5-hak8 un7-tong7. Ou5 Bin5-siong5 chiong ka-ti7 chiong5-su7 sia7-hoe7 cheng3-ti7 un7-tong7 e5 jiat8-cheng5, keng-giam7, i2-kip8 tui3 bun5-hak8 un7-tong7 e5 jin7-sek, bun5-hak8 li2-lun7, un7-iong7 ti7 Tai5-gi2 bun5-hak8 chhong3-chok, ui3 pun2-sin cho3 khi2, thui-kong2 Tai5-gi2 bun5-hak8 e5 chhong3-chok, him-siong2. Au7 sit8-bin5 chu2-gi7 li2-lun7-ka Said piau2-si7: “Bun5-hoa3 si7 pau-ham5 chit8 e5 se3-ti3-hoa3 kap  the5-seng-seng3 iau3-sou3 e5 khai3-liam7, chhin-chhiunn7 Matthew Arnold ti7 it-pat-liok8-khong3 ni5-tai7 sou2 kong2 e5, bun5-hoa3 si7 mui2 chit8 e5 sia7-hoe7 sou2 chai kap sou2 su-kip8 e5 choe3-ka su7-but8 e5 po2-khou3.” Bun5-hak8 si7 bun5-hoa3 tiong7-iau3 e5 chit8 khoan5, “Tai5-oan5 bun5-hak8 pun2-thou2-hoa3 sou2 beh tui-kiu5 e5 Tai5-oan5 cheng-sin5 hoe5-kui, si7 beh teng5-sin hoan3-hoe5 cheng2-the2 Tai5-oan5-lang5, Tai5-oan5 bun5-hoa3 e5 Tai5-oan5 chu2-the2 i3-sek”, Ou5 Bin5-siong5 jin7-ui5 “Tai5-oan5 bun5-hak8 chok-phin2 e7 chhim-hoa3 Tai5-oan5-lang5 e5 chu7-ngou2 kheng2-teng7, kian3-lip8 Tai5-oan5-lang5 e5 tek8-sek, hong-keh kap  bin7-mau7”, sou2-i2 ng3-bang7 ui3 bun5-hoa3 e5 bun5-hak8 chan5-bin7 chhiat-jip8 un7-tong7, kian3-siat Tai5-oan5-gi2 e5 bin5-chok8 bun5-hak8."
        ],
        [
          "《茉里鄉紀事》，是胡民祥長期實際以母語創作的成果之一。唯篇數的量來看，是即幾年來最大規模的個人台語散文集；唔拘，內容是如何？佇長久以來培養的多元台灣文學、回歸母語創作、台灣本土意識、想欲建設民族文學等等的台語文學觀，敢有反映佇《茉里鄉紀事》內底？若有，猶佫是用啥物方式表現？這攏是下面欲繼續探討的議題。",
          "“Boat8-li2-hiong Ki3-su7”, si7 Ou5 Bin5-siong5 tng5-ki5 sit8-che3 i2 bu2-gi2 chhong3-chok e5 seng5-ko2 chi-it. Ui3 phinn-sou3 e5 liong7 lai5 khoann3, si7 chit kui2 ni5 lai5 choe3 toa7 kui-bou5 e5 ko3-jin5 Tai5-gi2 san3-bun5-chip8; m7-ku2, loe7-iong5 si7 ju5-ho5? Ti7 tng5-ku2 i2-lai5 poe5-iong2 e5 to-goan5 Tai5-oan5 bun5-hak8, hoe5-kui bu2-gi2 chhong3-chok, Tai5-oan5 pun2-thou2 i3-sek, siunn7 beh kian3-siat bin5-chok8 bun5-hak8 teng2-teng2 e5 Tai5-gi2 bun5-hak8-koan, kam2 u7 hoan2-eng3 ti7  “Boat8-li2-hiong Ki3-su7” lai7-te2? Na7 u7, iau2-koh si7 iong7 siann2-mih hong-sek piau2-hian7? Che long2 si7 e7-bin7 beh ke3-siok8 tham3-tho2 e5 gi7-te5."
        ],
        [
          "二、《茉里鄉紀事》的台語文學實踐",
          "Ji7, “Boat8-li2-hiong Ki3-su7” e5 Tai5-gi2 bun5-hak8 sit8-chian3"
        ],
        [
          "當然佇《茉里鄉紀事》的書寫語言上，胡民祥選定母語的福佬語，已經有對長期以來佇台灣所實施的「國語」政策、語言思想政策作抵抗的抵殖民宣示作用。這佇頂面已經講過，佇遮不再贅述。",
          "Tong-jian5 ti7 “Boat8-li2-hiong Ki3-su7” e5 su-sia2 gi2-gian5 siong7, Ou5 Bin5-siong5 soan2-teng7 bu2-gi2 e5 Ho7-lo2-gi2, i2-keng u7 tui3 tng5-ki5 i2-lai5 ti7 Tai5-oan5 sou2 sit8-si e5 “kok-gi2” cheng3-chhek, gi2-gian5 su-siong2 cheng3-chhek cho3 te2-khong3 e5 te2 sit8-bin5 soan-si7 chok-iong7. Che ti7 teng2-bin7 i2-keng kong2 koe3, ti7 chia put-chai3 choe3-sut8."
        ],
        [
          "若就文體而言，《茉里鄉紀事》是以一般人攏有法度接受的散文體書寫，讀者無需要傷費精神思考，道會使了解其中的意思。參暗示性、跳躍性較強的詩文體比較，《茉里鄉紀事》的文體選用，會使帶互讀者大眾更加直接性的衝擊。",
          "Na7 chiu7 bun5-the2 ji5-gian5, “Boat8-li2-hiong Ki3-su7” si7 i2 it-poann-lang5 long2 u7 hoat-tou7 chiap-siu7 e5 san3-bun5-the2 su-sia2, thok8-chia2 bo5 su-iau3 siunn hui3 cheng-sin5 su-kho2, to7 e7-sai2 liau2-kai2 ki5-tiong e5 i3-su3. Chham am3-si7-seng3, thiau3-iau7-seng3 khah kiong5 e5 si-bun5-the2 pi2-kau3, “Boat8-li2-hiong Ki3-su7” e5 bun5-the2 soan2-iong7, e7-sai2 toa3 hou7 thok8-chia2 tai7-chiong3 keng7-ka tit8-chiap-seng3 e5 chhiong-kek."
        ],
        [
          "一般來講，科學是客觀、理性的，文學是偏主觀、感性的創作。文學方面，評論偏理性，詩、小說、散文是偏感性。不過，胡民祥是機械系所畢業，以工程師為職業，教育養成佮職業攏是理工的專長，唯《茉里鄉紀事》的文章定定會使同時感受著理性佮感性的綜合。伊道是用理工清醒的頭腦，安排出有條理、邏輯（logic）的文脈，將科學的理性加上文學的感性，創作出屬於伊個人風格的文學。宋澤萊講：「散文欲達夠陳之藩先生彼種清晰美麗大概難為，這是因為陳之藩是從事理工科的人，靈魂先天就比一般的文人清晰；但是現在我才發現胡民祥先生比陳之藩先生更加好，伊共款有理工科人的清醒，唔拘無陳之藩先生的過度傷感，伊文中的水池也比陳之藩先生更勝一籌」。",
          "It-poann lai5 kong2, kho-hak8 si7 kheh-koan, li2-seng3 e5, bun5-hak8 si7 phian chu2-koan, kam2-seng3 e5 chhong3-chok. Bun5-hak8 hong-bin7, pheng5-lun7 phian li2-seng3, si, siau2-soat, san3-bun5 si7 phian kam2-seng3. Put-ko3, Ou5 Bin5-siong5 si7 ki-hai5-he7-sou2 pit8-giap8, i2 kang-theng5-su ui5 chit-giap8, kau3-iok8 iong2-seng5 kap chit-giap8 long2 si7 li2-kang e5 choan-tiong2, ui3 “Boat8-li2-hiong Ki3-su7” e5 bun5-chiunn tiann7-tiann7 e7-sai2 tong5-si5 kam2-siu7 tioh8 li2-seng3 kap kam2-seng3 e5 chong-hap8. I to7-si7 iong7 li2-kang chheng-chhenn2 e5 thau5-nau2, an-pai5 chhut u7 tiau5-li2, lo5-chip (logic) e5 bun5-meh8, chiong kho-hak8 e5 li2-seng3 ka-siong7 bun5-hak8 e5 kam2-seng3, chhong3-chok chhut siok8-i5 i ko3-jin5 hong-keh e5 bun5-hak8. Song3 Tek8-lai5 kong2: “San3-bun5 beh tat8-kau3 Tan5 Chi-hoan sian-sinn hit chiong2 chheng-sek bi2-le7 tai7-khai3 lan5-ui5, che si7 in-ui7 Tan5 Chi-hoan si7 chiong5-su7 li2-kang-kho e5 lang5, leng5-hun5 sian-thian chiu7 pi2 it-poann e5 bun5-jin5 chheng-sek; tan7-si7 hian7-chai7 goa2 chiah hoat-hian7 Ou5 Bin5-siong5 sian-sinn pi2 Tan5 Chi-hoan sian-sinn keng7-ka ho2, i kang7-khoan2 u7 li2-kang-kho lang5 e5 chheng-chhenn2, m7-ku2 bo5 Tan5 Chi-hoan sian-sinn e5 koe3-tou7 siong-kam2, i bun5 tiong e5 chui2-ti5 ia7 pi2 Tan5 Chi-hoan sian-sinn keng7-seng3-it-tiu5”."
        ],
        [
          "另外，就內容來看，《茉里鄉紀事》會使講是胡民祥的生活筆記，內底會看著伊定定藉著身邊發生的代誌聯想夠台灣的情景，而且因為感情的引動，會自然佇內底囥入台灣的元素。伊表示：「曾文溪岸出世，行遍異鄉北美洲二十外年，時時想著的猶原是故鄉的種種；嘉南平原及北美洲的山河交集出現佇我的心思，想著的攏是故鄉的歷史及景緻，為著島國未來寄託的心志。」所有對台灣的感情元素會參伊的台灣本土意識互相作用，串連成濟濟的小敘事，用一個一個小敘事解構偉大中國的歷史大敘事，掀開統治者的面罩，互台灣人民揣回佇戒嚴高壓統治之下未記得的歷史記憶，加強台灣人對家己文化的體認，以建立台灣文化的主體性。",
          "Leng7-goa7, chiu7 loe7-iong5 lai5 khoann3, “Boat8-li2-hiong Ki3-su7” e7-sai2 kong2 si7 Ou5 Bin5-siong5 e5 seng-oah8 pit-ki3, lai7-te2 e7 khoann3 tioh8 i tiann7-tiann7 chioh tioh8 sin-pinn hoat-seng e5 tai7-chi3 lian5-siong2 kau3 Tai5-oan5 e5 cheng5-keng2, ji5-chhiann2 in-ui7 kam2-cheng5 e5 in2-tong7, e7 chu7-jian5 ti7 lai7-te2 khng3 jip8 Tai5-oan5 e5 goan5-sou3. I piau2-si7: “Chan-bun5-khe hoann7 chhut-si3, kiann5 phian3 inn7-hiong Pak-bi2-chiu ji7-chap8 goa7 ni5, si5-si5 siunn7 tioh8 e5 iu5-goan5 si7 kou3-hiong e5 chiong2-chiong2; Ka-lam5 peng5-goan5 kap  Pak-bi2-chiu e5 san-ho5 kau-chip8 chhut-hian7 ti7 goa2 e5 sim-su, siunn7 tioh8 e5 long2 si7 kou3-hiong e5 lek8-su2 kap  keng2-ti3, ui7 tioh8 to2-kok bi7-lai5 kia3-thok e5 sim-chi3.” Sou2-u7 tui3 Tai5-oan5 e5 kam2-cheng5 goan5-sou3 e7 chham i e5 Tai5-oan5 pun2-thou2 i3-sek hou7-siong chok-iong7, chhoan3-lian5 seng5 che7-che7 e5 sio2-su7-su7, iong7 chit8 e5 chit8 e5 sio2-su7-su7 kai2-kou3 ui2-tai7 Tiong-kok e5 lek8-su2 toa7-su7-su7, hian khui thong2-ti7-chia2 e5 bin7-ta3, hou7 Tai5-oan5 jin5-bin5 chhoe7 hoe5 ti7 kai3-giam5 ko-ap thong2-ti7 chi-ha7 be7 ki3-tit e5 lek8-su2 ki3-ek8, ka-kiong5 Tai5-oan5-lang5 tui3 ka-ti7 bun5-hoa3 e5 the2-jin7, i2 kian3-lip8 Tai5-oan5 bun5-hoa3 e5 chu2-the2-seng3."
        ],
        [
          "《茉里鄉紀事》的接觸面，大夠對台灣民族國家的期待，小夠對家己、親人的感情。下面，道唯幾個面向：歷史書寫的權力、農業政策的剝削、土斷觀念的建立、文化的比較、台灣社會自身的反省，來探討胡民祥佇《茉里鄉紀事》的台語文學實踐。",
          "“Boat8-li2-hiong Ki3-su7” e5 chiap-chhiok-bin7, toa7 kau3 tui3 Tai5-oan5 bin5-chok8 kok-ka e5 ki5-thai7, sio2 kau3 tui3 ka-ti7, chhin-lang5 e5 kam2-cheng5. E7-bin7, to7 ui3 kui2 e5 bin7-hiong3: lek8-su2 su-sia2 e5 koan5-lek8, long5-giap8 cheng3-chhek e5 pak-siap, thou2-toan7 koan-liam7 e5 kian3-lip8, bun5-hoa3 e5 pi2-kau3, Tai5-oan5 sia7-hoe7 chu7-sin e5 hoan2-seng2, lai5 tham3-tho2 Ou5 Bin5-siong5 ti7 “Boat8-li2-hiong Ki3-su7” e5 Tai5-gi2 bun5-hak8 sit8-chian3."
        ],
        [
          "（一）、歷史書寫的權力",
          "(It), Lek8-su2 su-sia2 e5 koan5-lek8"
        ],
        [
          "國民黨接管台灣以來，為著欲穩固政權，道動用絕對性的歷史書寫、詮釋權，建構一套符合黨理念的正統中國歷史大敘事，以「教化」台灣人民，並且對台灣實施一連串嚴密的管制以及政策，以箝制台灣人民。威權統治對台灣住民的身體、思考、書寫進行箝制參囚禁，造成台灣人患著歷史失憶症，互台灣人的身分認同、意識形態產生偏差。李筱峰表示：",
          "Kok-bin5-tong2 chiap-koan2 Tai5-oan5 i2-lai5, ui7 tioh8 beh un2-kou3 cheng3-koan5, to7 tang7-iong7 choat8-tui3-seng3 e5 lek8-su2 su-sia2, khoan5-sek-koan5, kian3-kou3 chit8 tho3 hu5-hap8 tong2 li2-liam7 e5 chiann3-thong2 Tiong-kok lek8-su2 toa7-su7-su7, i2 “kau3-hoa3” Tai5-oan5 jin5-bin5, peng7-chhiann2 tui3 Tai5-oan5 sit8-si it-lian5-chhoan3 giam5-bit8 e5 koan2-che3 i2-kip8 cheng3-chhek, i2 kian5-che3 Tai5-oan5 jin5-bin5. Ui-koan5 thong2-ti7 tui3 Tai5-oan5 chu7-bin5 e5 sin-the2, su-kho2, su-sia2 chin3-heng5 kian5-che3 chham siu5-kim3, cho7-seng5 Tai5-oan5-lang5 hoan7 tioh8 lek8-su2 sit-ek8-cheng3, hou7 Tai5-oan5-lang5 e5 sin-hun7 jin7-tong5, i3-sek heng5-thai7 san2-seng phian-chha. Li2 Siau2-hong piau2-si7:"
        ],
        [
          "相對即款偉大的中國大一統史觀，即款以「大敘事」方式寫的歷史，胡民祥佇《茉里鄉紀事》內底發出無共款的聲音，安插的是片段性的台灣歷史書寫、家族的小敘事，藉此解構國民黨所建構的大敘事。譬如佇〈文藝復興的台灣〉，伊提起著台灣人血緣的議題：",
          "Siong-tui3 chit khoan2 ui2-tai7 e5 Tiong-kok tai7-it-thong2 su2-koan, chit khoan2 i2 “toa7-su7-su7” hong-sek sia2 e5 lek8-su2, Ou5 Bin5-siong5 ti7 “Boat8-li2-hiong Ki3-su7” lai7-te2 hoat chhut bo5 kang7-khoan2 e5 siann-im, an-chhah e5 si7 phian3-toan7-seng3 e5 Tai5-oan5 lek8-su2 su-sia2, ka-chok8 e5 sio2-su7-su7, chhioh chhu2 kai2-kou3 Kok-bin5-tong2 sou2 kian3-kou3 e5 toa7-su7-su7. Phi3-ju5 ti7 “Bun5-ge7 hok8-heng e5 Tai5-oan5”, i the5 khi2 tioh8 Tai5-oan5-lang5 hoeh-ian5 e5 gi7-te5:"
        ],
        [
          "台灣道是南島語族的祖地，南島語民族唯台灣起帆，湠夠南洋、太平洋群島，包括夏娃伊意群島，也遠夠非洲東岸的馬達加斯加島。南島語族及漢族移民的後代，四百年來湠出新台灣人。生物醫學專家陳順勝教授分析台灣人的遺傳基因，結論一半來自南島語族。伊的科學研究確定民間的傳說：「台灣人有唐山公，無唐山媽；番婆仔是台灣人的阿媽。」",
          "Tai5-oan5 to7-si7 Lam5-to2 gi2-chok8 e5 chou2-te7, Lam5-to2-gi2 bin5-chok8 ui3 Tai5-oan5 khi2-phang5, thoann3 kau3 lam5-iunn5, Thai3-peng5-iunn5 kun5-to2, pau-khoah Ha-oa2-i-i3 kun5-to2, ia7 hng7 kau3 Hui-chiu tang-hoann7 e5 Ma2-tat8-ka-su-ka to2. Lam5-to2 gi2-chok8 kap  Han3-chok8 i5-bin5 e5 hio7-tai7, si3-pah ni5 lai5 thoann3 chhut sin Tai5-oan5-lang5. Seng-but8 i-hak8 choan-ka Tan5 Sun7-seng3 kau3-siu7 hun-sek Tai5-oan5-lang5 e5 ui5-thoan5 ki-in, kiat-lun7 chit8-poann3 lai5-chu7 Lam5-to2 gi2-chok8. I e5 kho-hak8 gian2-kiu3 khak-teng7 bin5-kan e5 thoan5-soat: “Tai5-oan5-lang5 u7 Tng5-soann-kong, bo5 Tng5-soann-ma2; hoan-po5-a2 si7 Tai5-oan5-lang5 e5 a-ma2.”"
        ],
        [
          "佇國民黨政府的教育體制之下，學生愛接受「炎黃子孫」、「中華兒女」的歷史觀念，煞唔知「有唐山公，無唐山媽」，唔知「古早唐山人過烏水溝，佮平埔族通婚，變作台灣人」，唔知家己真有可能是原住民「平埔族」的囝孫。即款教育造成台灣人對家己血緣、身分認同的扭曲，因此胡民祥佇〈台灣人開嘴講「咱中國人」解說〉：「為甚麼？咱會開嘴講『咱中國人。』我想問題出佇教育。國民黨外來政權教學生囡仔講：『我們都是中國人。』即款中國人觀念深入咱腦中，內化作咱的潛意識，所以伊開嘴道是『咱中國人』」。",
          "Ti7 Kok-bin5-tong2 cheng3-hu2 e5 kau3-iok8 the2-che3 chi-ha7, hak8-seng ai3 chiap-siu7 “Iam5 Hong5 chu2-sun”, “Tiong-hoa5 ji5-lu2” e5 lek8-su2 koan-liam7, soah m7 chai “u7 Tng5-soann-kong, bo5 Tng5-soann-ma2”, m7 chai “kou2-cha2 Tng5-soann-lang5 koe3 ou-chui2-kau, kap penn5-pou-chok8 thong-hun, pian3-cho3 Tai5-oan5-lang5”, m7 chai ka-ti7 chin u7 kho2-leng5 si7 goan5-chu7-bin5 “penn5-pou-chok8” e5 kiann2-sun. Chit khoan2 kau3-iok8 cho7-seng5 Tai5-oan5-lang5 tui3 ka-ti7 hoeh-ian5, sin-hun7 jin7-tong5 e5 niu2-khiok, in-chhu2 Ou5 Bin5-siong5 ti7 “Tai5-oan5-lang5 khui-chhui3 kong2 `lan2 Tiong-kok-lang5' kai2-soeh”: “Ui7 siann2-mih? Lan2 e7 khui-chhui3 kong2 `lan2 Tiong-kok-lang5.' Goa2 siunn7 bun7-te5 chhut ti7 kau3-iok8. Kok-bin5-tong2 goa7-lai5 cheng3-koan5 ka3 hak8-seng gin2-a2 kong2:『我們都是中國人.』Chit khoan2 Tiong-kok-lang5 koan-liam7 chhim-jip8 lan2 nau2 tiong, loe7-hoa3 cho3 lan2 e5 chhian2-i3-sek, sou2-i2 i khui-chhui3 to7-si7 `lan2 Tiong-kok-lang5' ”."
        ],
        [
          "紲落，佇〈讀林文義《母親的河》聯想〉，作者聯想著欲寫阿公阿爸的「曾文崎仔」，因為佇遮有怹的家族記憶，嘛有來台採硫礦的『郁永河』、台灣文獻初祖沈光文、劉永福、日本征台軍等等行過的歷史記憶、民間傳說。另外，〈拼莊〉嘛提起作者唯老父口中聽著有關兩個莊頭「拼莊」的民間傳說。即款民間傳說大部分是地方的歷史，一直留佇地方人民的頭殼內，是屬於國民黨政府未重視的台灣民間文學；甚至，即款民間傳說會互台灣人民對即塊土地產生佫較深的感情，唔拘國民黨政府未去關心即款台灣的小敘事。台灣因為多移民、多族群的特殊歷史因素，成作一個罕見的民間文學寶島，台灣民間文學隱藏台灣文化佮民族性，唔拘會記得民間傳說的台灣老一輩慢慢凋零，台灣一部分的文化嘛咧慢慢流失，所以胡民祥喝出：民間傳說強欲失傳啦！提醒家己，嘛提醒台灣人愛趕緊記錄保存。重視民間文學的胡萬川嘛表示過：民間文學參文化佮民族性的關係誠密切，更加濟、豐富的客觀可信的民間文學資料，當然道會提供咱對文化佮民族更加細緻、深入的認識。唔拘，更加濟、豐富的資料猶原等待咱去收拾搶救。",
          "Soa3--loh8, ti7 “Thak8 Lim5 Bun5-gi7 `Bu2-chhin e5 ho5' lian5-siong2”, chok-chia2 lian5-siong2 tioh8 beh sia2 a-kong a-pa3 e5 “Chan-bun5-kia7-a2”, in-ui7 ti7 chia u7 in e5 ka-chok8 ki3-ek8, ma7 u7 lai5 Tai5 chhai2 liu5-hong5 e5『郁永河』, Tai5-oan5 bun5-hian3 chhou-chou2 Sim2 kong-bun5, Lau5 Eng2-hok, Jit8-pun2 cheng-tai5-kun teng2-teng2 kiann5 koe3 e5 lek8-su2 ki3-ek8, bin5-kan thoan5-soat. Leng7-goa7, “Piann3-chng” ma7 the5 khi2 chok-chia2 ui3 lau7-pe7 khau2 tiong thiann tioh8 iu2-koan nng7 e5 chng-thau5 “piann3-chng” e5 bin5-kan thoan5-soat. Chit khoan2 bin5-kan thoan5-soat toa7 pou7-hun7 si7 te7-hng e5 lek8-su2, it-tit8 lau5 ti7 te7-hng jin5-bin5 e5 thau5-khak lai7, si7 siok8-i5 Kok-bin5-tong2 cheng3-hu2 be7 tiong7-si7 e5 Tai5-oan5 bin5-kan bun5-hak8; sim7-chi3, chit khoan2 bin5-kan thoan5-soat e7 hou7 Tai5-oan5 jin5-bin5 tui3 chit te3 thou2-te7 san2-seng koh-khah chhim e5 kam2-cheng5, m7-ku2 Kok-bin5-tong2 cheng3-hu2 be7 khi3 koan-sim chit khoan2 Tai5-oan5 e5 sio2-su7-su7. Tai5-oan5 in-ui7 to-i5-bin5, to-chok8-kun5 e5 tek8-su5 lek8-su2 in-sou3, chiann5-cho3 chit8 e5 han2-kinn3 e5 bin5-kan bun5-hak8 po2-to2, Tai5-oan5 bin5-kan bun5-hak8 un2-chong5 Tai5-oan5 bun5-hoa3 kap bin5-chok8-seng3, m7-ku2 e7 ki3-tit bin5-kan thoan5-soat e5 Tai5-oan5 lau7-chit8-poe3 ban7-ban7 tiau-leng5, Tai5-oan5 chit8 pou7-hun7 e5 bun5-hoa3 ma7 leh ban7-ban7 liu5-sit, sou2-i2 Ou5 Bin5-siong5 hoah chhut: bin5-kan thoan5-soat kiong7-beh sit-thoan5 lah! The5-chhenn2 ka-ti7, ma7 the5-chhenn2 Tai5-oan5-lang5 ai3 koann2-kin2 ki3-lok8 po2-chun5. Tiong7-si7 bin5-kan bun5-hak8 e5 Ou5 Ban7-chhoan ma7 piau2-si7 koe3: bin5-kan bun5-hak8 chham bun5-hoa3 kap bin5-chok8-seng3 e5 koan-he7 chiann5 bit8-chhiat, Keng7-ka che7, hong-hu3 e5 kheh-koan kho2-sin3 e5 bin5-kan bun5-hak8 chu-liau7, tong-jian5 to7 e7 the5-kiong lan2 tui3 bun5-hoa3 kap bin5-chok8 keng7-ka se3-ti3, chhim-jip8 e5 jin7-sek. M7-ku2, keng7-ka che7, hong-hu3 e5 chu-liau7 iu5-goan5 tan2-thai7 lan2 khi3 siu-sip8 chhiunn2-kiu3."
        ],
        [
          "另外，胡民祥佇〈阮阿公〉、〈今年杜鵑花大開〉、〈掖肥及野生藤〉、〈春凰的飯丸攤〉、〈想著，道哮哮咧〉、〈捆麻仔欉〉及〈多桑〉等等的文章，攏有寫著佮阿公、多桑或者卡桑作伙的記憶。尤其，胡民祥有互國民黨政府列入烏名單的經驗，佇文章內底寫滿未當轉來台灣的21年，伊佮親人是如何的思念，兩親萬里迢迢去美國看伊，以及阿公過身嘛無法度轉來等等的無奈。譬如〈阮阿公〉，作者用感性、平和的筆調，懷念細漢時，佇阿公身軀邊的溫暖，對台灣土地的依戀，最後作者心情轉沉重講：「廿一年後，我轉去的故鄉，已經無阮阿公，阮阿公彼代的人攏總消逝去。為甚麼？愛故鄉的人著愛流浪四分之一世紀，著愛親人攏過身真久，然後才會使轉來故鄉。為甚麼？我已經無阿公通問伊：為甚麼？」讀著會互人心酸。",
          "Leng7-goa7, Ou5 Bin5-siong5 ti7 “Goan2 a-kong”, “Kin-ni5 tou7-koan-hoe toa7-khui”, “Ia7 pui5 kap  ia2-seng-tin5”, “Chhun-hong5 e5 png7-oan5-thoann”, “Siunn7 tioh8, to7 hau3-hau3 leh”, “Khun2 moa5-a2-chang5” kap  “To3-sang3” teng2-teng2 e5 bun5-chiunn, long2 u7 sia2 tioh8 kap a-kong, to3-sang3 hek8-chia2 kha3-sang3 cho3-hoe2 e5 ki3-ek8. Iu5-ki5, Ou5 Bin5-siong5 u7 hou7 Kok-bin5-tong2 cheng3-hu2 liat8 jip8 ou-mia5-toann e5 keng-giam7, ti7 bun5-chiunn lai7-te2 sia2 moa2 be7-tang3 tng2 lai5 Tai5-oan5 e5 21 ni5, i kap chhin-lang5 si7 ju5-ho5 e5 su-liam7, liong2-chhin ban7-li2 thiau-thiau khi3 Bi2-kok khoann3 i, i2-kip8 a-kong koe3-sin ma7 bo5 hoat-tou7 tng2--lai5 teng2-teng2 e5 bu5-nai7. Phi3-ju5 “Goan2 a-kong”, chok-chia2 iong7 kam2-seng3, peng5-ho5 e5 pit-tiau7, hoai5-liam7 se3-han3 si5, ti7 a-kong sin-khu-pinn e5 un-loan2, tui3 Tai5-oan5 thou2-te7 e5 i-loan5, choe3-au7 chok-chia2 sim-cheng5 tng2 tim5-tang7 kong2: “Ji7-it ni5 au7, goa2 tng2--khi3 e5 kou3-hiong, i2-keng bo5 goan2 a-kong, goan2 a-kong hit tai7 e5 lang5 long2-chong2 siau-se3 khi3. Ui7 siann2-mih? Ai3 kou3-hiong e5 lang5 tioh8-ai3 liu5-long7 si3 hun chi it se3-ki2, tioh8-ai3 chhin-lang5 long2 koe3-sin chin ku2, jian5-au7 chiah e7-sai2 tng2 lai5 kou3-hiong. Ui7 siann2-mih? Goa2 i2-keng bo5 a-kong thang mng7 i: ui7 siann2-mih?” Thak8 tioh8 e7 hou7 lang5 sim-sng."
        ],
        [
          "台灣有多元的歷史文化，唔拘以往的歷史書寫權、詮釋權，落佇國民黨政府手中，所以台灣人接受著怹「大一統」、「大中國」的觀念，扭曲對台灣的認知、意識形態。佇遮，胡民祥使用父母的語言，唯邊緣發聲，用台灣本土意識抵制以中原為中心的「大中國」意識；用簡短的台灣歷史、民間傳說、家族記憶等等的小敘事書寫方式，解構國民黨政府長久以來穩固的歷史大敘事；重建台灣的歷史記憶，展開台灣文化主體的再建構。",
          "Tai5-oan5 u7 to-goan5 e5 lek8-su2 bun5-hoa3, m7-ku2 i2-eng2 e5 lek8-su2 su-sia2-koan5, khoan5-sek8-koan5, lak ti7 Kok-bin5-tong2 cheng3-hu2 chhiu2-tiong, sou2-i2 Tai5-oan5-lang5 chiap-siu7 tioh8 in “tai7-it-thong2”, “toa7 Tiong-kok” e5 koan-liam7, niu2-khiok tui3 Tai5-oan5 e5 jin7-ti, i3-sek heng5-thai7. Ti7 chia, Ou5 Bin5-siong5 su2-iong7 pe7-bu2 e5 gi2-gian5, ui3 pian-ian5 hoat-siann, iong7 Tai5-oan5 pun2-thou2 i3-sek te2-che3 i2 tiong-goan5 ui5 tiong-sim e5 “toa7 Tiong-kok” i3-sek; iong7 kan2-te2 e5 Tai5-oan5 lek8-su2, bin5-kan thoan5-soat, ka-chok8 ki3-ek8 teng2-teng2 e5 sio2-su7-su7 su-sia2 hong-sek, kai2-kou3 Kok-bin5-tong2 cheng3-hu2 tng5-ku2 i2-lai5 un2-kou3 e5 lek8-su2 toa7-su7-su7; tiong5-kian3 Tai5-oan5 e5 lek8-su2 ki3-ek8, tian2-khui Tai5-oan5 bun5-hoa3 chu2-the2 e5 chai3-kian3-kou3."
        ],
        [
          "（二）、農業政策的剝削",
          "(Ji7), Long5-giap8 cheng3-chhek e5 pak-siap"
        ],
        [
          "胡民祥是農民子弟，伊形容老父是「一生作穡」的人。1982年正月，胡民祥欲送過去美國看伊的兩親轉來台灣的時，聽見老父看著高速公路二爿的蕃麥園講：「無阮種的好！」事後，胡民祥佇〈多桑〉，描寫著伊對台灣作穡人的敬意及唔甘：",
          "Ou5 Bin5-siong5 si7 long5-bin5 chu2-te7, i heng5-iong5 lau7-pe7 si7 “it-seng choh-sit” e5 lang5. 1982 ni5 chiann-goeh8, Ou5 Bin5-siong5 beh sang3--koe3-khi3 Bi2-kok khoann3 i e5 liong2-chhin tng2 lai5 Tai5-oan5 e5 si5, thiann-kinn3 lau7-pe7 khoann3 tioh8 ko-sok kong-lou7 nng7 peng5 e5 hoan-beh8-hng5 kong2: “Bo5 goan2 cheng3 e5 ho21” Su7-au7, Ou5 Bin5-siong5 ti7 “To3-sang3”, biau5-sia2 tioh8 i tui3 Tai5-oan5 choh-sit-lang5 e5 keng3-i3 kap  m7-kam:"
        ],
        [
          "我一聽，聽出你及台灣一代作穡人的驕傲及自信。有影，美國作穡人是好命，土地闊爾爾，真正單位面積的生產量，當然是你，多桑；你，及台灣作穡人成就卡高。所以，唔即有才調養飼一代的台灣人；煞去互國民黨政權用肥料換粟等等的惡政，剝削恁的成果，培養台灣工業，才造成台灣經濟奇蹟。",
          "Goa2 chit8 thiann, thiann chhut li2 kap  Tai5-oan5 chit8 tai7 choh-sit-lang5 e5 kiau-ngou7 kap chu7-sin3. U7-iann2, Bi2-kok choh-sit-lang5 si7 ho2-mia7, thou2-te7 khoah nia7-nia7, chin-chiann3 tan-ui7 bian7-chek e5 seng-san2-liong7, tong-jian5 si7 li2, to3-sang3; li2, kap Tai5-oan5 choh-sit-lang5 seng5-chiu7 khah koan5. Sou2-i2, m7-chiah u7 chai5-tiau7 iunn2-chhi7 chit8 tai7 e5 Tai5-oan5-lang5; soah khi3 hou7 Kok-bin5-tong2 cheng3-koan5 iong7 pui5-liau7 oann7 chhek teng2-teng2 e5 ok-cheng3, pak-siap lin2 e5 seng5-ko2, poe5-iong2 Tai5-oan5 kang-giap8, chiah cho7-seng5 Tai5-oan5 keng-che3 ki5-chek."
        ],
        [
          "唯胡民祥的話當中，會使感受著台灣作穡人的心酸佮無奈。事實上，唯1954夠1967年，「是台灣農業的快速成長時期。也是農業支援工業的發展，互台灣經濟會使起飛的時期。」「但是，即時期農民的淨收益並無明顯的增加。因為整個農業的發展措施攏是為著支援工業的發展、採行低糧價政策、肥料換榖制度、隨田賦徵收稻穀……等措施，攏加重農民的負擔。」國民黨政府佇1950年代的經濟發展策略，是「以農業培養工業，以工業發展農業」。唔拘，實際上佇農業政策方面，猶原會使看著親像日據時代日本殖民政府對台灣農民剝削的影。糖勿講，單講米方面，國民黨政府佇1948年7月修正「台灣省三六年度糧食收購辦法」為「台灣省糧食收購辦法」，用比市價較低的「公定價數」強制買農民所生產的粟。另外，胡民祥講的「用肥料換粟」，是1948年9月國民黨政府公佈「台灣省化學肥料配銷辦法」所實施的「肥料換米榖制」，也道是獨占官營企業用肥料交換農民生產的粟仔。",
          "Ui3 Ou5 Bin5-siong5 e5 oe7 tang-tiong, e7-sai2 kam2-siu7 tioh8 Tai5-oan5 choh-sit-lang5 e5 sim-sng kap bu5-nai7. Su7-sit8 siong7, ui3 1954 kau3 1967 ni5, ”si7 Tai5-oan5 long5-giap8 e5 khoai3-sok seng5-tiong2 si5-ki5. ia7 si7 long5-giap8 chi-oan5 kang-giap8 e5 hoat-tian2, hou7 Tai5-oan5 keng-che3 e7-sai2 khi2-poe e5 si5-ki5.” “Tan7-si7, chit si5-ki5 long5-bin5 e5 cheng7-siu-ek peng7 bo5 beng5-hian2 e5 cheng-ka. In-ui7 cheng2-ko3 long5-giap8  e5 hoat-tian2 chhok-si long2 si7 ui7 tioh8 chi-oan5 kang-giap8 e5 hoat-tian2, chhai2-heng5 ke7-niu5-ke3 cheng3-chhek, pui5-liau7-oann7-kok che3-tou7, sui5 chhan5-hu3 cheng-siu tiu7-kok.... teng2 chhok-si, long2 ka-tang7 long5-bin5 e5 hu7-tam.” Kok-bin5-tong2 cheng3-hu2 ti7 1950 ni5-tai7 e5 keng-che3 hoat-tian2 chhek-liok8, si7 “i2 long5-giap8 poe5-iong2 kang-giap8, i2 kang-giap8 hoat-tian2 long5-giap8”. M7-ku2, sit8-che3 siong7 ti7 long5-giap8 cheng3-chhek hong-bin7, iu5-goan5 e7-sai2 khoann3 tioh8 chhin-chhiunn7 Jit8-ki3 si5-tai7 Jit8-pun2 sit8-bin5 cheng3-hu2 tui3 Tai5-oan5 long5-bin5 pak-siap e5 iann2. Thng5 mai3 kong2, toann kong2 bi2 hong-bin7, Kok-bin5-tong2 cheng3-hu2 ti7 1948 ni5 7 goeh8 siu-cheng3 “Tai5-oan5-seng2 saN-lak8 ni5-tou7 niu5-sit8 siu-ko3 pan7-hoat” ui5 “Tai5-oan5-seng2 niu5-sit8 siu-ko3 pan7-hoat”, iong7 pi2 chhi7-ke3 khah ke7 e5 “kong-teng7 ke3-siau3” kiong5-che3 be2 long5-bin5 sou2 seng-san2 e5 chhek. Leng7-goa7, Ou5 Bin5-siong5 kong2 e5 “iong7 pui5-liau7 oann7 chhek”, si7 1948 ni5 9 goeh8 Kok-bin5-tong2 cheng3-hu2 kong-pou3 “Tai5-oan5-seng2 hoa3-hak8 pui5-liau7 phoe3-siau pan7-hoat” sou2 sit8-si e5 “pui5-liau7 oann7 bi2-kok che3”, ia7 to7-si7 tok8-chiam3 koann-eng5 khi3-giap8 iong7 pui5-liau7 kau-oann7 long5-bin5 seng-san2 e5 chhek-a2."
        ],
        [
          "實施即款農民政策的結果，是如何？直接用當時農民的話來回答：",
          "Sit8-si chit khoan2 long5-bin5 cheng3-chhek e5 kiat-ko2, si7 ju5-ho5? Tit8-chiap iong7 tong-si5 long5-bin5 e5 oe7 lai5 hoe5-tap:"
        ],
        [
          "即馬的肥料價數提懸到國際價數的三倍，佫壓低米價，強迫阮用低價的粟換懸價的肥料。",
          "Chit-ma2 e5 pui5-liau7 ke3-siau3 the5-koan5 kau3 kok-che3 ke3-siau3 e5 sann poe7, koh ah-ke7 bi2-ke3, kiong5-pek goan2 iong7 ke7-ke3 e5 chhek oann7 koan5-ke3 e5 pui5-liau7."
        ],
        [
          "夯懸肥料價數，佫壓低米價，這等於「一隻牛剝二領皮」，按怎講嘛是農民吃虧。",
          "Gia5 koan5 pui5-liau7 ke3-siau3, koh ah-ke7 bi2-ke3, che teng2-i5 “chit8 chiah gu5 pak nng7 nia2 phoe5”, an2-choann2 kong2 ma7 si7 long5-bin5 chiah8-khui."
        ],
        [
          "胡民祥佇〈夜半雨聲〉，嘛講著：「台灣經濟唯農業轉型夠工業，佇資本的累積過程中，種種的農業政策攏是剝削農民的成果；以農養工，犧牲一代的農民。阮老父就是這款政策下的農民」。所以，國民黨政府是透過「肥料換米榖制」，用國家獨占生產和進口的化學肥料，佮米榖實物無等價交換等方法排除地主，國家無經過市場，直接掌握農民的生產剩餘，以供養龐大的黨國體制要員；同時，透過低米價政策等措施互農業資本會使移向工業資本。身為農民子弟的伊，用父母的經驗，講出作穡人的心聲，表達台灣農民一再受著剝削的處境，顛覆國民黨政府的農民政策神話。",
          "Ou5 Bin5-siong5 ti7 “Ia7-poann3 U2-siann”, ma7 kong2 tioh8: “Tai5-oan5 keng-che3 ui3 long5-giap8 choan2-heng5 kau3 kang-giap8, ti7 chu-pun2 e5 lui2-chek koe3-theng5 tiong, chiong2-chiong2 e5 long5-giap8 cheng3-chhek long2 si7 pak-siap long5-bin5 e5 seng5-ko2; i2 long5 iong2 kang, hi-seng chit8 tai7 e5 long5-bin5. Goan2 lau7-pe7 to7-si7 chit khoan2 cheng3-chhek ha7 e5 long5-bin5”. Sou2-i2, Kok-bin5-tong2 cheng3-hu2 si7 thau3-koe3 “pui5-liau7 oann7 bi2-kok che3”, iong7 kok-ka tok8-chiam3 seng-san2 kap chin3-khau2 e5 hoa3-hak8 pui5-liau7, kap bi2-kok sit8-but8 bo5 teng2-ke3 kau-oann7 teng2 hong-hoat pai5-tu5 te7-chu2, kok-ka bo5 keng-koe3 chhi7-tiunn5, tit8-chiap chiang2-ak long5-bin5 e5 seng-san2 seng3-i5, i2 kiong-iong2 pong7-tai7 e5 tong2-kok the2-che3 iau3-oan5; tong5-si5, thau3-koe3 ke7-bi2-ke3 cheng3-chhek teng2 chhok-si hou7 long5-giap8 chu-pun2 e7-sai2 i5 hiong3 kang-giap8 chu-pun2. Sin ui5 long5-bin5 chu2-te7 e5 i, iong7 pe7-bu2 e5 keng-giam7, kong2 chhut choh-sit-lang5  e5 sim-siann, piau2-tat8 Tai5-oan5 long5-bin5 it-chai3 siu7 tioh8 pak-siap e5 chhu2-keng2, tian-hok8 Kok-bin5-tong2 cheng3-hu2 e5 long5-bin5 cheng3-chhek sin5-oe7."
        ],
        [
          "（三）、土斷觀念的建立",
          "(Sann), Thou2-toan7 koan-liam7 e5 kian3-lip8"
        ],
        [
          "《茉里鄉紀事》內底，有幾篇講著「土斷」觀念的文章，譬如〈土斷台灣〉、〈土斷及思鄉〉、〈割〉、〈1997的聖誕〉及〈土斷〉等。簡單講，胡民祥想欲藉這傳達的是：「移民者終是愛落土生根，『土斷』新天及新地，這是移民的定律」，希望台灣人民土斷台灣，做一個腳踏實地的台灣人。",
          "“Boat8-li2-hiong Ki3-su7” lai7-te2, u7 kui2 phinn kong2 tioh8 “thou2-toan7” koan-liam7 e5 bun5-chiunn, phi3-ju5 “Thou2-toan7 Tai5-oan5”, “Thou2-toan7 kap su-hiong”, “Koah”, “1997 e5 seng3-tan3” kap “Thou2-toan7” teng2. Kan2-tan kong2, Ou5 Bin5-siong5 siunn7 beh chioh che thoan5-tat8 e5 si7: “i5-bin5-chia2 chiong si7 ai3 loh8-thou5 senn-kin, `thou2-toan7” sin thinn kap sin-te7, che si7 i5-bin5 e5 teng7-lut8”, hi-bang7 Tai5-oan5 jin5-bin5 thou2-toan7 Tai5-oan5, cho3 chit8 e5 kha-tah8-sit8-te7 e5 Tai5-oan5-lang5."
        ],
        [
          "台灣大概有四大族群，包括至少佇三千五百年前道移入台灣的原住民、十七世紀以來陸續渡過烏水溝移民過來的福佬、客家族群，以及戰後綴國民黨來的新住民，所以台灣主要是一個移民族群的社會。〈「土斷」台灣〉是寫佇1996年台灣總統民選的選舉日前一工，當年選舉活動期間，中國進行飛彈試射引起台海緊張，作者藉著時事創作。胡民祥先以歷史角度切入，表示「歐洲人移民南美及北美洲，攏是土斷新大陸，建立一個佫一個新興的民族國家」，返頭看台灣，先民「土斷台灣，開墾建立家園」，「抵抗外來政權」，「愛鄉衛土」。紲落，伊舉例1987年開放中國探親，新住民轉去原鄉，結果中原夢醒，佫轉來台灣，表示「芋仔渡過烏水溝，當然是變作蕃薯，這是移民的定律」。最後，伊表示中國飛彈「顛倒拍醒濟濟的芋仔蕃薯」，呼吁所有族群「徛作伙，抗議中國」，「新興的台灣民族國家愈浮愈明，愈徛愈勇」。",
          "Tai5-oan5 tai7-khai3 u7 si3 toa7 chok8-kun5, pau-khoah chi3-chio2 ti7 sann-chheng gou7-pah ni5 cheng5 to7 i5 jip8 Tai5-oan5 e5 goan5-chu7-bin5, chap8-chhit se3-ki2 i2-lai5 liok8-siok8 tou7 koe3 ou-chui2-kau i5-bin5--koe3-lai5 e5 Ho7-lo2, Kheh-ka chok8-kun5, i2-kip8 chian3-au7 toe3 Kok-bin5-tong2 lai5 e5 sin-chu7-bin5, sou2-i2 Tai5-oan5 chu2-iau3 si7 chit8 e5 i5-bin5 chok8-kun5 e5 sia7-hoe7. “Thou2-toan7 Tai5-oan5” si7 sia2 ti7 1996 ni5 Tai5-oan5 chong2-thong2 bin5-soan2 e5 soan2-ki2-jit8 cheng5 chit8 kang, tong-ni5 soan2-ki2 oah8-tang7 ki5-kan, Tiong-kok chin3-heng5 hui-toann5 chhi3-sia7 in2-khi2 Tai5-hai2 kin2-tiunn, chok-chia2 chioh tioh8 si5-su7 chhong3-chok. Ou5 Bin5-siong5 seng i2 lek8-su2 kak-tou7 chhiat-jip8, piau2-si7 “Au-chiu-lang5 i5-bin5 Lam5-bi2 kap Pak-bi2-chiu, long2 si7 thou2-toan7 sin-tai7-liok8, kian3-lip8 chit8 e5 koh chit8 e5 sin-heng e5 bin5-chok8 kok-ka”, hoan-thau5 khoann3 Tai5-oan5, sian-bin5 “thou2-toan7 Tai5-oan5, khai-khun2 kian3-lip8 ka-hng5”, “te2-khong3 goa7-lai5 cheng3-koan5”, “ai3 hiong ui7 thou2”. Soa3--loh8, i ki2-le7 1987 ni5 khai-hong3 Tiong-kok tham3-chhin, sin-chu7-bin5 tng2 khi3 goan5-hiong, kiat-ko2 tiong-goan5 bang7-chhenn2, koh tng2 lai5 Tai5-oan5, piau2-si7 “ou5-a2 tou7 koe3 ou-chui2-kau, tong-jian5 si7 pian3-cho3 han-chi5, che si7 i5-bin5 e5 teng7-lut8”. Choe3-au7, i piau2-si7 Tiong-kok hui-toann5 “tian-to3 phah chhenn2 che7-che7 e5 ou5-a2 han-chi5”, hou-iok sou2-u7 chok8-kun5 “khia7 cho3-hoe2, khong3-gi7 Tiong-kok”, “sin-heng e5 Tai5-oan5 bin5-chok8 kok-ka ju2 phu5 ju2 beng5, ju2 khia7 ju2 iong2”."
        ],
        [
          "佇〈土斷及思鄉〉有一段胡民祥寫互詩人李敏勇的話，道講著伊家己移民美洲的心情：",
          "Ti7 “Thou2-toan7 kap su-hiong” u7 chit8 toann7 Ou5 Bin5-siong5 sia2 hou7 si-jin5 Li2 Bin2-iong2 e5 oe7, to7 kong2 tioh8 i ka-ti7 i5-bin5 Bi2-chiu e5 sim-cheng5:"
        ],
        [
          "台美人是時代的產物，出國來夠美洲，主觀心境唔是移民，客觀事實是移民。他鄉滯久是故鄉。移民是生活佇兩個故鄉：父母的故鄉及囝孫的故鄉。",
          "Tai5-bi2-lang5 si7 si5-tai7 e5 san2-but8, chhut-kok lai5 kau3 Bi2-chiu, chu2-koan sim-keng2 m7 si7 i5-bin5, kheh-koan su7-sit8 si7 i5-bin5. Tha-hiong toa3 ku2 si7 kou3-hiong. I5-bin5 si7 seng-oah8 ti7 nng7 e5 kou3-hiong: pe7-bu2 e5 kou3-hiong kap kiann2-sun e5 kou3-hiong."
        ]
      ],
      "篇名": "胡民祥的台語文學實踐：以《茉里鄉紀事》為探討文本"
    }
  ]
}
