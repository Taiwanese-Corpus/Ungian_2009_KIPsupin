{
  "作者": "鄭雅怡",
  "出版年": "2007",
  "出版者": "2007台語文學學術研討會",
  "文類": "論文",
  "書寫系統": "羅馬字",
  "資料": [
    {
      "段": [
        [
          "1.踏話頭",
          "1. Tah8-oe7-thau5"
        ],
        [
          "《鄉史補記》是第1 pho7書寫Si-la2-iah che 200冬以來受中國人、漢人殖民歷史e5台語長篇小說。作者陳雷對ti7 Si-la2-iah受漢人殖民e5 khun2-tiok8有chiann5詳細e5描寫以外，ma7 teh探討殖民經驗對ti7台灣人e5影響，甚至koh進1步chhiau-chhoe7苦難e5意義，建構1種「受難哲學」。Chit e5作品通過幾na7代e5 Si-la2-iah人choann2-iunn7面對chiah e5苦難來展現台灣人e5精神蛻變，而且ka7拖磨tng2換做鍛鍊，對消極、負面、族群受迫害、chau5滅e5苦chhiat，行ng3集體e5反省、覺醒kap sann疼sio-keng7，lou7尾soa3生chiann5 1種Si-la2-iah特有e5族群性格kap性命智慧，ma7替將來台灣人e5認同kap民族性e5形成khng3落1 te3基石。《鄉史補記》內底所描寫e5殖民苦難m7-na7跳脫悲情，koh顛倒有正面、積極e5意涵，chiann5做刺激Si-la2-iah人成長、提升e5源頭，ma7推動in思考個人koh有ka-ki7 e5族群ti7未來建構新e5台灣人認同ai3 khia7 e5位置，對族群復興行ng3國族建構。Che是去殖民文學chiann5深刻e5課題，ma7是台灣現階段建國運動--nih對ti7去漢kap用多元族群起造新國族、新國家ai3處理e5重要議題。",
          "“Hiong-su2 Pou2-ki3” si7 te7 1 pho7 su-sia2 Si-la2-iah che 200 tang i2-lai5 siu7 Tiong-kok-lang5, Han3-jin5 sit8-bin5 lek8-su2 e5 Tai5-gi2 tng5-phinn siau2-soat. Chok-chia2 Tan5 Lui5 tui3 ti7 Si-la2-iah siu7 Han3-jin5 sit8-bin5 e5 khun2-tiok8 u7 chiann5 siong5-se3 e5 biau5-sia2 i2-goa7, ma7 teh tham3-tho2 sit8-bin5 keng-giam7 tui3 ti7 Tai5-oan5-lang5 e5 eng2-hiong2, sim7-chi3 koh chin3-chit8-pou7 chhiau-chhoe7 khou2-lan7 e5 i3-gi7, kian3-kou3 1 chiong2 “siu7-lan7 tiat-hak8”. Chit e5 chok-phin2 thong-koe3 kui2-na7 tai7 e5 Si-la2-iah-lang5 choann2-iunn7 bian7-tui3 chiah e5 khou2-lan7 lai5 thian2-hian7 Tai5-oan5-lang5 e5 cheng-sin5 thoat-pian3, ji5-chhiann2 ka7 thoa-boa5 tng2-oann7-cho3 thoan3-lian7, tui3 siau-kek8, hu3-bin7, chok8-kun5 siu7-pek-hai7, chau5-biat8 e5 khou2-chhiat, kiann5 ng3 chip8-the2 e5 hoan2-seng2, kak-chhenn2 kap sann-thiann3 sio-keng7, lou7-boe2 soa3 sinn-chiann5 1 chiong2 Si-la2-iah tek8-iu2 e5 chok8-kun5 seng3-keh kap sinn3-mia7 ti3-hui7, ma7 the3 chiong-lai5 Tai5-oan5-lang5 e5 jin7-tong5 kap bin5-chok8-seng3 e5 heng5-seng5 khng3 loh8 1 te3 ki-chioh8. “Hiong-su2 Pou2-ki3” lai7-te2 sou2 biau5-sia2 e5 sit8-bin5 khou2-lan7 m7-na7 thiau3-thoat pi-cheng5, koh tian-to2 u7 chiann3-bin7, chek-kek8 e5 i3-ham5, chiann5-cho3 chhi3-khek Si-la2-iah-lang5 seng5-tiong2, the5-seng e5 goan5-thau5, ma7 chhui-tong7 in su-kho2 ko3-jin5 koh u7 ka-ki7 e5 chok8-kun5 ti7 bi7-lai5 kian3-kou3 sin e5 Tai5-oan5-lang5 jin7-tong5 ai3 khia7 e5 ui7-ti3, tui3 chok8-kun5 hok8-heng kiann5 ng3 kok-chok8 kian3-kou3. Che si7 khi3-sit8-bin5 bun5-hak8 chiann5 chhim-khek e5 kho3-te5, ma7 si7 Tai5-oan5 hian7-kai-toann7 kian3-kok un7-tong7--nih tui3 ti7 khi3-Han3 kap iong7 to-goan5 chok8-kun5 khi2-cho7 sin kok-chok8, sin kok-ka ai3 chhu3-li2 e5 tiong7-iau3 gi7-te5."
        ],
        [
          "「重頭生」chit e5詞是對新約聖經Iok-han7福音傳第3章來e5。原來是耶穌教示人講，若beh看tioh8上帝，tioh8-ai3對水kap聖神重頭生，意思是叫人悔改，靈性ai3改造，chiah e7-thang接近上帝。Ti7本論文內底，「重頭生」是指去殖民了，台灣人對殖民e5 khun2-tiok8 thau2-pang3，精神得tioh8換新，be7輸對死koh活，得救kang5款。",
          "“Teng5-thau5-sinn”chit e5 su5 si7 tui3 Sin iok Seng3-keng Iok-han7 Hok-im-toan7 te7-3-chiunn lai5 e5. Goan5-lai5 si7 Ia5-sou ka3-si7 lang5 kong2, na7 beh khoann3 tioh8 Siong7-te3, tioh8-ai3 tui3 chui2 kap Seng3-sin5 teng5-thau5-sinn, i3-su3 si7 kio3 lang5 hoe2-kai2, leng5-seng3 ai3 kai2-cho7, chiah e7-thang chiap-kun7 Siong7-te3. Ti7 pun2-lun7-bun5 lai7-te2, “teng5-thau5-sinn” si7 chi2 khi3-sit8-bin5 liau2, Tai5-oan5-lang5 tui3 sit8-bin5 e5 khun2-tiok8 thau2-pang3, cheng-sin5 tit tioh8 oann7-sin, be7-su tui3 si2 koh oah8, tit-kiu3 kang5-khoan2."
        ],
        [
          "本論文就是beh探討陳雷choann2-iunn7鋪排Si-la2-iah人ti7受殖民kap去殖民e5過程中間所經歷e5精神演變，對起頭e5流目屎、死失、迷惑，行ng3覺悟、肯定ka-ki7，得tioh8新e5性命力，最後產生反抗e5 khui3力kap決志，超越一般人對苦難閃避、驚惶e5人性弱點，甘願接受苦難e5考驗，甚至犧牲ka-ki7，thang成就去殖民e5目標。Che是受殖民者戰贏殖民宰制精神的、道德上e5大勝利。Chit種心理e5大轉換be7輸對死koh活，得tioh8重頭生e5極力變化。",
          "Pun2-lun7-bun5 chiu7-si7 beh tham3-tho2 Tan5 Lui5 choann2-iunn7 phou-pai5 Si-la2-iah lang5 ti7 siu7-sit8-bin5 kap khi3-sit8-bin5 e5 koe3-theng5 tiong-kan sou2 keng-lek8 e5 cheng-sin5 ian2-pian3, tui3 khi2-thau5 e5 lau5 bak8-sai2, si2-sit, be5-hek8, kiann5 ng3 kak-gou7, kheng2-teng7 ka-ki7, tit tioh8 sin e5 sinn3-mia7-lat8, choe3-au7 san2-seng hoan2-khong3 e5 khui3-lat8 kap koat-chi3, chhiau-oat8 it-poann lang5 tui3 khou2-lan7 siam2-pi7, kiann-hiann5 e5 jin5-seng3 jiok8-tiam2, kam-goan7 chiap-siu7 khou2-lan7 e5 kho2-giam7, sim7-chi3 hi-seng ka-ki7, thang seng5-chiu7 khi3-sit8-bin5 e5 bok8-phiau. Che si7 siu7-sit8-bin5-chia2 chian3-iann5 sit8-bin5 chainn2-che3 cheng-sin5-tek8, to7-tek siong7 e5 toa7 seng3-li7. Chit chiong2 sim-li2 e5 toa7 choan2-oann7 be7-su tui3 si2 koh oah8, tit tioh8 teng5-thau5-sinn e5 kek8-lek8 pian3-hoa3."
        ],
        [
          "Ti7《鄉史補記》--nih陳雷ma7用台灣百合、 Ki5-lai5 尾iah8 che 2種台灣原生生物，koh有十字架做徵象，ka7台灣本土kap基督教徒chiann5肉體，耶穌為tioh8救世間人來犧牲e5宗教情懷結合，hou7台灣人去殖民e5抗爭有khah深落e5宗教意涵，siang5時ma7是teh建構1種新e5台灣精神。另外陳雷ma7 ka7 Si-la2-iah e5根源kap Paiwan原住民e5祖先出世、族群創立e5神話交連tau3接，創造1 e5新e5、非漢(non-Han) e5、用南島民族做基礎e5台灣人創族神話。Chit e5新形成e5 Si-la2-iah神話kap過去講台灣人e5祖先是漢人、對唐山來chit種用漢kap中國做中心e5歷史、文化觀點chiann5無kang5款，thang chiann5做現階段台灣建國、建構「台灣民族主義」(Taiwanese nationalism) 1 e5非漢、非中國e5傳統文化線索kap理論基礎。",
          "Ti7 “Hiong-su2 Pou2-ki3”--nih Tan5 Lui5 ma7 iong7 Tai5-oan5 pek-hap8, Ki5-lai5 boe2-iah8 che 2 chiong2 Tai5-oan5 goan5-seng seng-but8, koh u7 sip8-ji7-ke3 cho3 teng-siong7, ka7 Tai5-oan5 pun2-thou2 kap Ki-tok-kau3-tou5 chiann5 jiok8-the2, Ia5-sou ui7-tioh8 kiu3 se3-kan-lang5 lai5 hi-seng e5 chong-kau3 cheng5-hoai5 kiat-hap8, hou7 Tai5-oan5-lang5 khi3-sit8-bin5 e5 khong3-cheng u7 khah chhim-loh8 e5 chong-kau3 i3-ham5, siang5-si5 ma7 si7 teh kian3-kou3 1 chiong2 sin e5 Tai5-oan5 cheng-sin5. Leng7-goa7 Tan5 Lui5 ma7 ka7 Si-la2-iah e5 kin-goan5 kap Paiwan goan5-chu7-bin5 e5 chou2-sian chhut-si3, chok8-kun5 chhong3-lip8 e5 sin5-oe7 kau-liam5 tau3-chiap, chhong3-cho7 1 e5 sin e5, hui-Han3 (non-Han) e5, iong7 Lam5-to2 bin5-chok8 cho3 ki-chhou2 e5 Tai5-oan5-lang5 chhong3-chok8 sin5-oe7. Chit e5 sin-heng5-seng5 e5 Si-la2-iah sin5-oe7 kap koe3-khi3 kong2 Tai5-oan5-lang5 e5 chou2-sian si7 Han3-jin5, tui3 Tng5-soann lai5 chit chiong2 iong7 Han3 kap Tiong-kok cho3 tiong-sim e5 lek8-su2, bun5-hoa3 koan-tiam2 chiann5 bo5 kang5-khoan2, thang chiann5-cho3 hian7-kai-toann7 Tai5-oan5 kian3-kok, kian3-kou3 “Tai5-oan5 bin5-chok8 chu2-gi7” (Taiwanese nationalism) 1 e5 hui-Han3, hui-Tiong-kok e5 thoan5-thong2 bun5-hoa3 soann3-soh kap li2-lun7 ki-chhou2."
        ],
        [
          "以下e5討論分做3部份。第2節beh講Si-la2-iah人對in傳統e5祖靈崇拜，發展出1種人kap土地親密e5互動，chit種關係choann2-iunn7影響in面對殖民苦難e5態度。第3節beh分thiah陳雷choann2-iunn7對chit種對土地e5信念去發展1 e5 Si-la2-iah e5神話，koh結合Paiwan e5民間故事，去開展1 e5屬ti7南島系統、新e5台灣人祖先起源e5神話。第4節beh探討1 e5海外「烏名單」hou7殖民政權暗殺，an2-choann2通過i e5受難kap台灣土地chiann5做1體，跳脫死kap苦難e5限制，chiann5做1種新e5性命力。Chit節kap前1節e5 Si-la2-iah、Paiwan神話sio接，尾iah8 kap百合e5意象ma7 tauh8-tauh8出現，值得討論。第5節beh論述台灣人接觸tioh8基督教，an2-choann2 ka7耶穌釘十字架e5精神kap in對土地e5疼kap自願承擔苦難e5精神做結合。第6節是soah話尾，除去針對頂面e5論述提出結論，ma7 beh探討《鄉史補記》所強調e5 chit種去殖民精神對ti7推sak台灣主體意識e5影響。",
          "I2-ha7 e5 tho2-lun7 hun-cho3 3 pou7-hun7. Te7 2 chat beh kong2 Si-la2-iah lang5 tui3 in thoan5-thong2 e5 chou2-leng5 chong5-pai3, hoat-tian2 chhut 1 chiong2 lang5 kap thou2-te7 chhin-bit8 e5 hou7-tong7, chit chiong2 koan-he7 choann2-iunn7 eng2-hiong2 in bian7-tui3 sit8-bin5 khou2-lan7 e5 thai3-tou7. Te7 3 chat beh hun-thiah Tan5 Lui5 choann2-iunn7 tui3 chit chiong2 tui3 thou2-te7 e5 sin3-liam7 khi3 hoat-tian2 1 e5 Si-la2-iah e5 sin5-oe7, koh kiat-hap8 Paiwan e5 bin5-kan-kou3-su7, khi3 khai-tian2 1 e5 siok8-ti7 lam5-to2 he7-thong2, sin e5 Tai5-oan5-lang5 chou2-sian khi2-goan5 e5 sin5-oe7. Te7 4 chat beh tham3-tho2 1 e5 hai2-goa7 “Ou-mia5-toann” hou7 sit8-bin5 cheng3-koan5 am3-sat, an2-choann2 thong-koe3 i e5 siu7-lan7 kap Tai5-oan5 thou2-te7 chiann5-cho3 it-the2, thiau3-thoat si2 kap khou2-lan7 e5 han7-che3, chiann5-cho3 1 chiong2 sin e5 sinn3-mia7-lat8. Chit chat kap chian5 chit8 chat e5 Si-la2-iah, Paiwan sin5-oe7 sio-chiap, boe2-iah8 kap pek-hap8 e5 i3-siong7 ma7 tauh8-tauh8 chhut-hian7, tat8-tit tho2-lun7. Te7 5 chat beh lun7-sut8 Tai5-oan5-lang5 chiap-chhiok tioh8 Ki-tok-kau3, an2-choann2 ka7 Ia5-sou teng3 sip8-ji7-ke3 e5 cheng-sin5 kap in tui3 thou2-te7 e5 thiann3 kap chu7-goan7 seng5-tam khou2-lan7 e5 cheng-sin5 cho3 kiat-hap8. Te7 6 chat si7 soah-oe7-boe2, tu5-khi3 chiam-tui3 teng2-bin7 e5 lun7-sut8 the5-chhut kiat-lun7, ma7 beh tham3-tho2“Hiong-su2 Pou2-ki3” sou2 kiong5-tiau7 e5 chit chiong2 khi3-sit8-bin5 cheng-sin5 tui3 ti7 chhui-sak Tai5-oan5 chu2-the2 i3-sek e5 eng2-hiong2."
        ],
        [
          "6. Soah話尾",
          "6. Soah-oe7-boe2"
        ],
        [
          "人e5本性是閃避艱苦死無、chhoe7求生存khoainn3活。總是《鄉史補記》顯示1 e5 tu2-tu2 to3反向e5思考，就是若beh反抗殖民者，tioh8 ai3克服chit種驚死為苦難e5弱點，必要e5時甚至放sak性命。換話來講，tioh8勇敢承擔苦難，chiah e7 tit thang超脫殖民宰制，達成去殖民e5目標。通過Siu3-kou、 Ki5-lai5、雲、 Bak8-tou2、Loa7 Bun5-seng5、Tenn7 Un7-beng5 chiah e5人物，koh借用飛kap歌e5意象，koh有尾iah8、百合kap十字架e5徵象，讀者thang體會正面迎chih苦難m7-na7 thang搖chhoah8殖民統治，ma7展現受殖民者做人e5尊嚴。雖bong2 in tiann7 e7失落肉體e5性命，總是精神上in超越苦難，戰贏ka-ki7 e5軟chiann2，chhoe7 tioh8重頭生e5活路。",
          "Lang5 e5 pun2-seng3 si7 siam2-pi7 kan-khou2 si2-bo5, chhoe7-kiu5 seng-chun5 khoainn3-oah8. Chong2-si7 “Hiong-su2 Pou2-ki3” hian2-si7 1 e5 tu2-tu2 to3-hoan2-hiong3 e5 su-kho2, chiu7 si7 na7 beh hoan2-khong3 sit8-bin5-chia2, tioh8 ai3 khek-hok8 chit chiong2 kiann-si2 ui7 khou2-lan7 e5 jiok8-tiam2, pit-iau3 e5 si5 sim7-chi3 pang3-sak sinn3-mia7. Oann7-oe7 lai5 kong2, tioh8 iong2-kam2 seng5-tam khou2-lan7, chiah e7 tit thang chhiau-thoat8 sit8-bin5 chainn2-che3, tat8-seng5 khi3-sit8-bin5 e5 bok8-phiau. Thong-koe3 Siu3-kou, Ki5-lai5, Hun5, Bak8-tou2 , Loa7 Bun5-seng5, Tenn7 Un7-beng5 chiah e5 jin5-but8, koh chioh-iong7 poe kap koa e5 i3-siong7, koh u7 boe2-iah8, pek-hap8 kap sip8-ji7-ke3 e5 teng-siong7, thok8-chia2 thang the2-hoe7 chiann3-bin7 ngia5-chih khou2-lan7 m7-na7 thang io5-chhoah8 sit8-bin5 thong2-ti7, ma7 thian2-hian7 siu7-sit8-bin5-chia2 cho3-lang5 e5 chun-giam5. Sui-bong2 in tiann7 e7 sit-loh8 jiok8-the2 e5 sinn3-mia7, chong2-si7 cheng-sin5 siong7 in chhiau-oat8 khou2-lan7, chian3-iann5 ka-ki7 e5 nng2-chiann2, chhoe7 tioh8 teng5-thau5-sinn e5 oah8-lou7."
        ],
        [
          "Chit種甘願犧牲、超越苦難e5 khui3力tui3 toh-loh8來？照《鄉史補記》內底所寫，是tui3 Si-la-iah人久長kap chit te3土地建立親密、深kau7 e5感情所演變、得--來e5。Si-la2-iah原始e5祖靈信仰相信人kap土地萬mih8 e5 sann通，死人kap活人通過宇宙萬mih8來交流。陳雷用尾iah8 kap百合花e5徵象，用 Bak8-tou2 Bun5-seng5 e5故事來顯明，對土地若有深疼、有深信，koh通過實際e5行動來犧牲，就thang kap土地e5神ba7-ba7結合，永遠be7分開，ma7 e7 蛻變做台灣島嶼頂頭循環無悔、永生boe7死e5性命力，koh chiann5做保守kiann2孫e5神奇力量。",
          "Chit chiong2 kam-goan7 hi-seng,chhiau-oat8 khou2-lan7 e5 khui3-lat8 tui3 toh-loh8 lai5? Chiau3 “Hiong-su2 Pou2-ki3” lai7-te2 sou2 sia2, si7 tui3 Si-la-iah lang5 ku2-tng5 kap chit te3 thou2-te7 kian3-lip8 chhin-bit8, chhim-kau7 e5 kam2-cheng5 sou2 ian2-pian3, tit--lai5 e5. Si-la2-iah goan5-si2 e5 chou2-leng5 sin3-giong2 siong-sin3 lang5 kap thou2-te7 ban7-mih8 e5 sann-thong, si2-lang5 kap oah8-lang5 thong-koe3 u2-tiu7 ban7-mih8 lai5 kau-liu5. Tan5 Lui5 iong7 boe2-iah8 kap pek-hap8-hoe e5 teng-siong7, iong7 Bak8-tou2 Bun5-seng5 e5 kou3-su7 lai5 hian2-beng5, tui3 thou2-te7 na7 u7 chhim-thiann3, u7 chhim-sin3, koh thong-koe3 sit8-che3 e5 heng5-tong7 lai5 hi-seng, chiu7 thang kap thou2-te7 e5 sin5 ba7-ba7 kiat-hap8, eng2-oan2 be7 hun-khui,ma7 e7 thoat-pian3 cho3 Tai5-oan5 to2-su7 teng2-thau5 sun5-khoan5 bo5-hoe3, eng2-seng boe7 si2 e5 sinn3-mia7-lat8, koh chiann5-cho3 po2-siu2 kiann2-sun e5 sin5-ki5 lek8-liong7."
        ],
        [
          "Bak8-tou2 無頭e7飛e5神話就是an2-ne e5例。「無頭」(de-capitated a2是castrated)代表受殖民e5困境，主權hou7人剝奪，失去主體性。而且ti7漢人e5風俗內底，無頭就無全屍，koh是凶死，是極bai2 e5兆頭。總是 Bak8-tou2 為tioh8保護家園，hong5兇殺兼斬頭，竟然產生「飛」e5神蹟，超越身體受宰制、敗壞e5 khun2-tiok8，而且chiann5做chit8種保庇kiann2孫、固守土地e5神秘khui3力。另外親像「烏名單」e5 Loa7 Bun5-seng5雖bong2肉體e5性命hong5消滅，m7-ku2 soah因為an2-ne e5犧牲hou7 i e5靈魂昇華，蛻變做尾iah8、百合chiah-e5台灣本土e5意象，代代循環無退，永世固守土地，kap台灣chiann5做chit8體。",
          "Bak8-tou2 bo5 thau5 e7 poe e5 sin5-oe7 chiu7 si7 an2-ne e5 le7. “Bo5 thau5” (de-capitated a2 si7 castrated) tai7-piau2 siu7-sit8-bin5 e5 khun3-keng2, chu2-koan5 hou7 lang5 pak-toat8, sit-khi3 chu2-the2-seng3. Ji5-chhiann2 ti7 Han3-jin5 e5 hong-siok8 lai7-te2, bo5 thau5 chiu7 bo5 choan5-si, koh si7 hiong-si2, si7 kek8 bai2 e5 tiau3-thau5. Chong2-si7 Bak8-tou2 ui7-tioh8 po2-hou7 ka-hng5, hong5 hiong-sat kiam cham7-thau5, keng3-jian5 san2-seng “poe” e5 sin5-jiah, chhiau-oat8 sin-the2 siu7 chainn2-che3, pai7-hoai7 e5 khun2-tiok8, ji5-chhiann2 chiann5-choe3 chit8 chiong2 po2-pi3 kiann2-sun, kou3-siu2 thou2-te7 e5 sin5-pi3 khui3-lat8. Leng7-goa7 chhin-chhiunn7 “Ou-mia5-toann” e5 Loa7 Bun5-seng5 sui-bong2 jiok8-the2 e5 sinn3-mia7 hong5 siau-biat8, m7-ku2 soah in-ui7 an2-ne e5 hi-seng hou7 i e5 leng5-hun5 seng-hoa5, thoat-pian3 cho3 boe2-iah8, pek-hap8 chiah-e5 Tai5-oan5 pun2-thou2 e5 i3-siong7, tai7-tai7 sun5-khoan5 bo5 the3, eng2-se3 kou3-siu2 thou2-te7, kap Tai5-oan5 chiann5-cho3 chit8-the2."
        ],
        [
          "古早Si-la2-iah祭祖e5儀式中間有「hau2海」e5傳統，記念祖先辛苦渡海來台灣，替kiann2孫走chhoe7 1 te3樂園。陳雷ka7 Si-la2-iah原來chit種對土地、祖靈e5敬拜koh kap Pai-oan2 e5創族傳說sio-kap，建構1 e5用南島族群做基礎e5台灣人祖先起源，koh進1步ka7海kap山e5元素kap-cho3-hoe2，hou7台灣國家e5內涵koh-khah多元、phong-phai3。創造chit e5用Si-la2-iah觀點所形成e5台灣民族源頭e5神話，m7 kan-ta是講古na7-tiann7。事實chiunn7 i是teh替台灣建國運動開拓1條新e5路徑，挑戰現時用中國kap漢做中心、主流e5台灣史觀，而且phah算用去漢、去中國、khah多元e5角度，來chhiau-chhoe7永過e5殖民宰制，thang發展另外1種價值觀，就是未來台灣建國需要e5文化理論基礎。",
          "Kou2-cha2 Si-la2-iah che3-chou2 e5 gi5-sek tiong-kan u7 “hau2-hai2” e5 thoan5-thong2,ki3-liam7 chou2-sian sin-khou2 tou7-hai2 lai5 Tai5-oan5, the3 kiann2-sun chau2-chhoe7 1 te3 lok8-hng5. Tan5 Lui5 ka7 Si-la2-iah goan5-lai5 chit chiong2tui3 thou2-te7, chou2-leng5 e5 keng3-pai3 koh kap Pai-oan2 e5 chhong3-chok8 thoan5-soat sio-kap, kian3-kou3 1 e5 iong7 Lam5-to2 chok8-kun5 cho3 ki-chhou2 e5 Tai5-oan5-lang5 chou2-sian khi2-goan5, koh chin3-chit8-pou7 ka7 hai2-kap soann e5 goan5-sou3 kap-cho3-hoe2, hou7 Tai5-oan5 kok-ka e5loe7-ham5 koh-khah to-goan5, phong-phai3. Chhong3-cho7 chit e5 iong7 Si-la2-iah koan-tiam2 sou2 heng5-seng5 e5 Tai5-oan5 bin5-chok8 goan5-thau5 e5 sin5-oe7, m7 kan-ta si7 kong2-kou2 na7-tiann7. Su7-sit8 chiunn7 i si7 teh the3 Tai5-oan5 Kian3-kok un7-tong7 khai-thok 1 tiau5 sin e5 lou7-keng2, thiau-chian3 hian7-si5 iong7 Tiong-kok kap Han3 cho3 tiong-sim, chu2-liu5 e5 Tai5-oan5 su2-koan, ji5-chhiann2 phah-sng3 iong7 khi3-Han3, khi3 Tiong-kok, khah to-goan5 e5 kak-tou7, lai5 chhiau-chhoe7 eng2-koe3 e5 sit8-bin5 chainn2-che3, thang hoat-tian2 leng7-goa7 1 chiong2 ke3-tat8-koan, chiu7 si7 bi7-lai5 Tai5-oan5 kian3-kok su-iau3 e5 bun5-hoa3 li2-lun7 ki-chhou2."
        ],
        [
          "Chit種對族群重建演變做國族建構e5過程，ti7《鄉史補記》e5情節long2 chhoe7 e7 tioh8。起頭是Si-la2-iah原始對祖靈、對自然e5信仰，續接通過雲、Bak8-tou7 e5受難，致到Si-la2-iah人提覺in kap土地結連，ma7得tioh8靈魂e5超脫kap新e5 khui3力。Che long2 khah屬ti7族群e5層次。總是到20世紀尾，有400年殖民經驗e5 Si-la2-iah人tauh8-tauh8 teh蛻變，ma7 tui3 chit段苦難e5歷史oh8 tioh8教訓。其中chiann5重要e5 1項，就是in對族群認同行ng3國族認同，ka7對土地e5信仰kap感情轉換做建立未來新國族e5寄望，in e5認同ma7 tui3 Si-la2-iah漸漸擴展做「台灣人」。Bun5-seng5 ka7孫a2 Ki5-lai5解說，烏名單e5約束就是beh獨立建國，che是in對ka-ki7 e5自我要求，ma7代表che 400冬受殖民e5鍛鍊hou7 in e5啟示，就是若beh去殖民，phah斷繼續受宰制e5運命，一定ai3對個別族群e5認同進展到國族認同e5建構。也thang講，e7-sai2 tui3 chhiau-chhoe7 Si-la-iah8 e5根源做基礎，去開展對台灣母土koh-khah深入、開闊e5了解kap結合，thang進1步chhoe7 tioh8建立後日新國家e5原動力。",
          "Chit chiong2 tui3 chok8-kun5 tiong5-kian3 ian2-pian3cho3 kok-chok8 kian3-kou3 e5 koe3-theng5, ti7 “Hiong-su2 Pou2-ki3” e5 cheng5-chiat long2 chhoe7e7tioh8. Khi2-thau5 si7 Si-la2-iah goan5-si2 tui3 chou2-leng5, tui3 chu7-jian5 e5 sin3-giong2, soa3-chiap thong-koe3 Hun5, Bak8-tou7 e5 siu7-lan7, ti3-kau3 Si-la2-iah-lang5 the2-kak in kap thou2-te7 kiat-lian5,ma7 tit tioh8 leng5-hun5 e5 chhiau-thoat kap sin e5 khui3-lat8. Che long2 khah siok8 ti7 chok8-kun5 e5 chan5-chhu3. Chong2-si7 kau3 20 se3-ki2-boe2, u7 400 ni5 sit8-bin5 keng-giam7 e5 Si-la2-iah-lang5 tauh8-tauh8 teh thoat-pian3, ma7 tui3 chit toann7 khou2-lan7 e5 lek8-su2 oh8 tioh8 kau3-hun3. Ki5-tiong chiann5 tiong7-iau3 e5 1 hang7, chiu7 si7 in tui3 chok8-kun5 jin7-tong5 kiann5 ng3 kok-chok8 jin7-tong5, ka7 tui3 thou2-te7 e5 sin3-giong2 kap kam2-cheng5 choan2-oann7 cho3 kian3-lip8 bi7-lai5 sin kok-chok8 e5 kia3-bang7, in e5 jin7-tong5 ma7 tui3 Si-la2-iah chiam7-chiam7 khok-tian2 cho3 “Tai5-oan5-lang5”. Bun5-seng5 ka7 sun-a2 Ki5-lai5 ke3-soeh, Ou-mia5-toann e5 iok-sok chiu7 si7 beh tok8-lip8 kian3-kok, che si7 in tui3 ka-ki7 e5 chu7-ngou2 iau3-kiu5, ma7 tai7-piau2 che 400 tang siu7-sit8-bin5 e5 thoan3-lian7 hou7 in e5 khe2-si7, chiu7 si7 na7 beh khi3-sit8-bin5, phah-tng7 ke3-siok8 siu7 chainn2-che3 e5 un7-mia7, it-teng7 ai3 tui3 ko3-piat8 chok8-kun5 e5 jin7-tong5 chin3-tian2 kau3 kok-chok8 jin7-tong5 e5 kian3-kou3. Ia7 thang kong2, e7-sai2 tui3 chhiau-chhoe7 Si-la-iah8 e5 kin-goan5 cho3 ki-chhou2, khi3 khai-tian2 tui3 Tai5-oan5 bo2-thou2 koh-khah chhim-jip8, khui-khoah e5 liau2-kai2 kap kiat-hap8, thang chin3-chit8-pou7 chhoe7 tioh8 kian3-lip8 au7-jit8 sin-kok-ka e5 goan5-tong7-lat8."
        ],
        [
          "《鄉史補記》 13b-16b chit幾節，陳雷ka7 Si-la2-iah kap Paiwan e5創族神話想像kap tau3接，建構新e5建國神話，其實就是beh鼓舞tak8族群貢獻ka-ki7 e5特色，thang同齊排列1 e5新國家e5願景(vision)。而且chit種去漢koh去中國，用多元、多族群觀點所產生e5國族想像kap認同感，chiah e7 hou7 chit e5 tng teh蛻變e5新國家有koh-khah深落、廣闊koh堅固e5根基。",
          "“Hiong-su2 Pou2-ki3”13b-16b chit kui2chat, Tan5 Lui5 ka7 Si-la2-iah kap Paiwan e5 chhong3-chok8 sin5-oe7 siong2-siong7 kap tau3-chiap, kian3-kou3 sin e5 kian3-kok sin5-oe7, ki5-sit8chiu7 si7 beh kou2-bu2 tak8 chok8-kun5 kong3-hian3 ka-ki7 e5 tek8-sek, thang tang5-che5 pai5-liat8 1 e5 sin-kok-ka e5 goan7-keng2 (vision). Ji5-chhiann2 chit chiong2 khi3-Han3 koh khi3 Tiong-kok, iong7 to-goan5, to-chok8-kun5 koan-tiam2 sou2 san2-seng e5 kok-chok8 siong2-siong7 kap jin7-tong5-kam2, chiah e7 hou7 chit e5 tng teh thoat-pian3 e5 sin-kok-ka u7 koh-khah chhim-loh8, kong2-khoah koh kian-kou3 e5 kin-ki."
        ],
        [
          "到Tenn7 Un7-beng5 chit e5段落，陳雷koh引入基督教e5成分，m7-na7豐富koh深化台灣人去殖民e5意涵，koh hou7反殖民e5行動有信徒殉道e5悲壯kap神聖。Tenn7 Un7-beng5主動擔當苦難，去thai5殖民者，掌握反殖民e5自主權，無親像早前hou7殖民者迫害，無奈koh被動，che顯示台灣人e5去殖民事工行入1 e5新e5坎站。因為人自願犧牲來成全別人，e7 tit thang kap耶穌釘十字架救世間人e5所做sann比pheng7，ma7 thang hou7人性提升到1種接近神e5境界。",
          "Kau3 Tenn7 Un7-beng5 chit e5 toann7-loh8, Tan5 Lui5 koh in2 jip8 Ki-tok-kau3 e5 seng5-hun, m7-na7 hong-hu3 koh chhim-hoa3 Tai5-oan5-lang5 khi3-sit8-bin5 e5 i3-ham5, koh hou7 hoan2-sit8-bin5 e5 heng5-tong7 u7 sin3-tou5 sun7-to7 e5 pi-chong7 kap sin5-seng3. Tenn7 Un7-beng5 chu2-tong7 tam-tng khou2-lan7, khi3 thai5 sit8-bin5-chia2, chiang2-ak hoan2-sit8-bin5 e5 chu7-chu2-koan5, bo5 chhin-chhiunn7 cha2-cheng5 hou7 sit8-bin5-chia2 pek-hai7, bo5-nai7 koh pi7-tong7, che hian2-si7 Tai5-oan5-lang5 e5 khi3-sit8-bin5 su7-kang kiann5 jip8 1 e5 sin e5 kham2-cham7. In-ui7 lang5 chu7-goan7 hi-seng lai5 seng5-choan5 pat8-lang5, e7 tit thang kap Ia5-sou teng3 sip8-ji7-ke3 kiu3 se3-kan-lang5 e5 sou2 cho3 sann-pi2-pheng7, ma7 thang hou7 jin5-seng3 the5-seng kau3 1 chiong2 chiap-kin7 sin5 e5 keng2-kai3."
        ],
        [
          "Chiann5值得注意e5 1項，就是《鄉史補記》內底無論自願a2是非自願，long2屬ti7社會e5 siong7 ke7階層，in所承受e5殖民苦難ma7 siong7-kai3深e5。陳雷安排chiah e5「賤民」講話表演，kiam2-chhai2是beh逆轉過去中國史觀內底用皇族、貴族、大官做中心e5團統，ka7歷史e5發言權、主體權歸ti7民間。Chiah e5受殖民慘害siong7食力、m7-ku2一直hou7主流歷史論述「消音」e5百姓chiah是建構台灣去殖民歷史e5主體。",
          "Chiann5 tat8-tit chu3-i3 e5 1 hang7, chiu7 si7 “Hiong-su2 Pou2-ki3” lai7-te2 bo5-lun7 chu7-goan7 a2 si7 hui-chu7-goan7, long2 siok8 ti7 sia7-hoe7 e5 siong7 ke7 kai-chan3, in sou2 seng5-siu7 e5 sit8-bin5 khou2-lan7 ma7 siong7-kai3 chhim e5. Tan5 Lui5 an-pai5 chiah e5 “chian7-bin5” kong2-oe7 piau2-ian2, kiam2-chhai2 si7 beh gek8-choan2 koe3 khi3 Tiong-kok su2-koan lai7-te2 iong7 hong5-chok8, kui3-chok8, toa7-koann cho3 tiong-sim e5 thoan5-thong2, ka7 lek8-su2 e5 hoat-gian5-koan5, chu2-the2-koan5 kui ti7 bin5-kan. Chiah e5 siu7 sit8-bin5 chham2-hai7 siong7 chiah8-lat8, m7-ku2 it-tit8 hou7 chu2-liu5 lek8-su2 lun7-sut8 “siau-im” e5 peh-senn3 chiah si7 kian3-kou3 Tai5-oan5 khi3-sit8-bin5 lek8-su2 e5 chu2-the2."
        ],
        [
          "陳雷用台灣尾iah8、百合花kap十字架chit 3項來顯明台灣人去殖民精神e5內涵，在ti7 in對土地e5疼，koh有in對信仰e5 tiu5求kap堅持。百合純白e5花蕊暗示台灣人對鄉土e5純情。Iann7-iann7飛e5尾iah8展現辛苦蛻變了後，美麗、豐盛e5 性命力。通過十字架chit e5受難kap ng3望e5雙重象徵，陳雷展現i e5去殖民性命觀，就是台灣人若堅心疼土地，koh甘願為i受苦，甚至奉獻ka-ki7 e5性命，終歸尾e7脫出殖民e5 siu5牢，得tioh8 thau2-pang3了後be7輸重頭生e5歡喜kap平安。",
          "Tan5 Lui5 iong7 Tai5-oan5 boe2-iah8, pek-hap8-hoe kap Sip8-ji7-ke3 chit 3 hang7 lai5 hian2-beng5 Tai5-oan5-lang5 khi3-sit8-bin5 cheng-sin5 e5 loe7-ham5, chai7 ti7 in tui3 thou2-te7 e5 thiann3, koh u7 in tui3 sin3-giong2 e5 tiu5-kiu5 kap kian-chhi5. pek-hap8 sun5-peh8 e5 hoe-lui2 am3-si7 Tai5-oan5-lang5 tui3 hiong-thou2 e5 sun5-cheng5. Iann7-iann7-poe e5 boe2-iah8 thian2-hian7 sin-khou2 thoat-pian3 liau2-au7, bi2-le7, hong-seng7 e5 sinn3-mia7-lat8. Thong-koe3 sip8-ji7-ke3 chit e5 siu7-lan7 kap ng3-bang7 e5 siang-teng5 siong7-teng, Tan5 Lui5 thian2-hian7 i e5 khi3-sit8-bin5 sinn3-mia7-koan, chiu7 si7 Tai5-oan5-lang5 na7 kian-sim thiann3 thou2-te3, koh kam-goan7 ui7 i siu7-khou2, sim7-chi3 hong7-hian3 ka-ki7 e5 sinn3-mia7, chiong-kui-boe2 e7 thoat-chhut sit8-bin5 e5 siu5-lo5, tit tioh8 thau2-pang3 liau2-au7 be7-suteng5-thau5-sinn e5 hoann-hi2 kap peng5-an."
        ],
        [
          "2.通過苦難kap土地結合e5精神",
          "2. Thong-koe3 khou2-lan7 kap thou2-te7 kiat-hap8 e5 cheng-sin5"
        ],
        [
          "2.1 靈魂歸ti7自然e5信仰",
          "2.1 Leng5-hun5 kui ti7 chu7-jian5 e5 sin3-giong2"
        ],
        [
          "Si-la2-iah人古早e5信仰屬ti7泛靈崇拜。In e5生活kap天地萬mih8保持親密、和諧、平行e5關係，ma7相信自然界存在1種神秘e5力量，超過人e5知bat，總是kap人e5心靈e7 tit thang sann通。",
          "Si-la2-iah-lang5 kou2-cha2 e5 sin3-giong2 siok8 ti7 hoan7-leng5 chong5-pai3. In e5 seng-oah8kap thinn-te7 ban7-mih8 po2-chhi5 chhin-bit8, ho5-hai5, peng5-heng5 e5 koan-he7, ma7 siong-sin3 chu7-jian5-kai3 chun5-chai7 1 chiong2 sin5-pi3 e5 lek8-liong7, chhiau-koe3 lang5 e5 chai-bat, chong2-si7 kap lang5 e5 sim-leng5 e7 tit thang sann-thong."
        ],
        [
          "Ti7《鄉史補記》 5a有1段描寫Siau-lang5社(Saulang) e5隘丁Ku-ka將害死in bou2 e5漢人隘長Ang5 Chhenn-hoan e5頭吊ti7樹a2頂，拜i e5 bou2。Chit位e5描寫thang顯現Si-la2-iah人對ti7自然、過身e5親人kap死去e5冤仇人e5態度：",
          "Ti7 “Hiong-su2 Pou2-ki3” 5a u7 1 toann7 biau5-sia2 Siau-lang5-sia7 (Saulang) e5 ai3-teng Ku-ka chiong hai7-si2 in bou2 e5 Han3-jin5 ai3-tiunn2 Ang5 Chhenn-hoan e5 thau5 tiau3 ti7 chhiu7-a2-teng2, pai3 i e5 bou2. Chit ui7 e5 biau5-sia2 thang hian2-hian7 Si-la2-iah-lang5 tui3 ti7 chu7-jian5, koe3-sin e5 chhin-lang5 kap si2--khi3 e5 oan-siu5-lang5 e5 thai3-tou7:"
        ],
        [
          "Tui3頂面chit段thang知，Si-la2-iah人相信人死了後靈魂e7 to3-tng2去自然，kap天地萬mih8 chiann5做chit8體，toa3 ti7風、霧kap山e5中間，e7-tang3 kap活--teh e5人sann溝通。死na2像是性命e5另外1種存在e5款式kap tng2換，m7是全然e5消失。而且台灣e5山河景致就是人死了後e5歸宿，ma7是活人心境e5反映，koh chiann5做死人kap活人交陪sann通e5路徑。",
          "Tui3 teng2-bin7 chit toann7 thang chai, Si-la2-iah lang5 siong-sin3 lang5 si2 liau2-au7 leng5-hun5 e7 to3-tng2 khi3 chu7-jian5, kap thinn-te7 ban7-mih8 chiann5-cho3 chit8-the2, toa3 ti7 hong, bu7 kap soann e5 tiong-kan, e7-tang3 kap oah8--teh e5 lang5 sann-kau-thong. Si2 na2-chhiunn7 si7 sinn3-mia7 e5 leng7-goa7 1 chiong2 chun5-chai7 e5 khoan2-sit kap tng2-oann7, m7 si7 choan5-jian5 e5 siau-sit. Ji5-chhiann2 Tai5-oan5 e5 san-ho5 keng2-ti3 chiu7 si7 lang5 si2 liau2-au7 e5 kui-siok, ma7 si7 oah8-lang5 sim-keng2 e5 hoan2-eng3, koh chiann5-cho3 si2-lang5 kap oah8-lang5 kau-poe5 sann-thong e5 lou7-keng2."
        ],
        [
          "另外，Ku-ka對Ang5 Chhenn-hoan e5人頭所講e5話顯示Si-la2-iah人對冤仇人iau2有幾分a2忍neh8，kiam2-chhai2是驚仇敵e5靈魂報復，所以koh假好嘴來騙--i，hou7原來teh siau3念親人、哀傷嚴肅e5氣氛，soah toa3 tam7-poh8-a2笑khoe-khui3。",
          "Leng7-goa7, Ku-ka tui3 Ang5 Chhenn-hoan e5 lang5-thau5 sou2 kong2 e5 oe7 hian2-si7 Si-la2-iah lang5 tui3 oan-siu5-lang5 iau2 u7 kui2-hun-a2 lun2-neh8, kiam2-chhai2 si7 kiann siu5-tek8 e5 leng5-hun5 po3-hok8, sou2-i2 koh ke2 ho2-chhui3 lai5 phian3--i, hou7 goan5-lai5 teh siau3-liam7 chhin-lang5, ai-siong giam5-siok8 e5 khi3-hun, soah toa3 tam7-poh8-a2 chhio3-khoe-khui3."
        ],
        [
          "2.2 殖民受難者Chui2-hun5靈魂歸ti7土地e5神話",
          "2.2 Sit8-bin5 Siu7-lan7-chia2 Chui2-hun5 leng5-hun5 kui ti7 thou2-te7 e5 sin5-oe7"
        ],
        [
          "Si-la2-iah人對自然謙卑，kap土地sann親近e5生活哲學kap漢人、中國人「人定勝天」e5態度差chiann5 choe7。Si-la2-iah人相信人e5靈魂最後koh to3-tng2去土地，kap祖先e5靈、自然e5靈同khia7起。陳雷ti7《鄉史補記》通篇m7-na7重複書寫chit種思想，koh ka7 i深化，強調tioh8真心疼chit te3土地，為i受難犧牲e5靈魂，死了後chiah e7得tioh8土地e5安慰，thang kap土地合一，甚至展現死了後另外1階段e5性命境界，be7輸「重頭生」chit8樣。",
          "Si-la2-iah-lang5 tui3 chu7-jian5 khiam-pi, kap thou2-te7 sann-chhin-kun7 e5 seng-oah8 tiat-hak8 kap Han3-jin5, Tiong-kok-lang5 “Jin5 teng7 seng3 thian” e5 thai3-tou7 chha chiann5 choe7. Si-la2-iah lang5 siong-sin3 lang5 e5 leng5-hun5 choe3-au7 koh to3-tng2 khi3 thou2-te7, kap chou2-sian e5 leng5, chu7-jian5 e5 leng5 tang5 khia7-khi2. Tan5 Lui5 ti7 “Hiong-su2 Pou2-ki3” thong-phinn m7-na7 tiong5-hok8 su-sia2 chit chiong2 su-siong2,koh ka7 i chhim-hoa3, kiong5-tiau7 tioh8 chin-sim thiann3 chit te3 thou2-te7, ui7 i siu7-lan7 hi-seng e5 leng5-hun5, si2 liau2-au7 chiah e7 tit tioh8 thou2-te7 e5 an-ui3, thang kap thou2-te7 hap8 it, sim7-chi3 thian2-hian7 si2 liau2-au7 leng7-goa7 chit8 kai-toann7 e5 sinn3-mia7 keng2-kai3, be7-su “teng5-thau5-sinn” chit8-iunn7."
        ],
        [
          "《鄉史補記》就是用台灣人e5祖靈歸ti7土地e5故事做起頭。Chit e5故事類似口傳e5民間傳說a2是神話，ka2-na2已經流傳幾na7代，thang看出陳雷要意beh用神話、民間傳說e5款式，來建構1 e5用台灣民間觀點做基礎e5台灣人族群起源論述kap文化傳統，thang kap外來統治者e5「正史」、主流文化做區別。Kap choe7-choe7族群e5祖先神話kang5款，陳雷創造1 e5 Si-la2-iah e5創族神話，書寫Si-la2-iah e5祖先受難犧牲，靈魂歸ti7土地，得tioh8安hioh e5故事，ma7 siang5時teh回想、反省台灣人ka-ki7 e5過去，koh產生新e5價值觀。通過an2-ne e5書寫kap歷史重建，陳雷kap ka-ki7 e5族群、歷史、土地進行新e5對話，建立新e5關係，對現在kap未來ma7有新e5想法kap願景，跳脫在來e5殖民者用中國、漢文化做中心e5歷史、文化論述e5結構。所以陳雷起造e5 m7-na7是1 e5新e5故事，iau2-ku2有1 e新e5台灣人e5歷史記ti5，就是1 e5用台灣本土做根源，非漢、非中國、非主流e5歷史想像：",
          "“Hiong-su2 Pou2-ki3” chiu7 si7 iong7 Tai5-oan5-lang5 e5 chou2-leng5 kui ti7 thou2-te7 e5 kou3-su7 cho3 khi2-thau5. Chit e5 kou3-su7 lui7-su3 khau2-thoan5 e5 bin5-kan thoan5-soat a2 si7 sin5-oe7, ka2-na2 i2-keng liu5-thoan5 kui2-na7 tai7, thang khoann3 chhut Tan5 Lui5 iau3-i3 beh iong7 sin5-oe7, bin5-kan thoan5-soat e5 khoan2-sit, lai5 kian3-kou3 1 e5 iong7 Tai5-oan5 bin5-kan koan-tiam2 cho3 ki-chhou2 e5 Tai5-oan5-lang5 chok8-kun5 khi2-goan5 lun7-sut8 kap bun5-hoa3 thoan5-thong2, thang kap goa7-lai5 thong2-ti7-chia2 e5 “chiann3-su2”, chu2-liu5 bun5-hoa3 cho3 khu-piat8. Kap choe7-choe7 chok8-kun5 e5 chou2-sian sin5-oe7 kang5 khoan2, Tan5 Lui5 chhong3-cho7 1 e5 Si-la2-iah e5 chhong3-chok8 sin5-oe7, su-sia2 Si-la2-iah e5 chou2-sian siu7-lan7 hi-seng, leng5-hun5 kui-ti7 thou2-te7, tit tioh8 an-hioh e5 kou3-su7, ma7 siang5-si5 teh hoe5-siong2, hoan2-seng2 Tai5-oan5-lang5 ka-ki7 e5 koe3-khi3, koh san2-seng sin e5 ke3-tat8-koan. Thong-koe3 an2-ne e5 su-sia2 kap lek8-su2 tiong5-kian3, Tan5-Lui5 kap ka-ki7 e5 chok8-kun5, lek8-su2, thou2-te7 chin3-heng5 sin e5 tui3-oe7, kian3-lip8 sin e5 koan-he7, tui3 hian7-chai7 kap bi7-lai5 ma7 u7 sin e5 siunn7-hoat kap goan7-keng2, thiau3-thoat chai7-lai5 e5 sit8-bin5-chia2 iong7 Tiong-kok, Han3-bun5-hoa3 cho3 tiong-sim e5 lek8-su2, bun5-hoa3 lun7-sut8 e5 kiat-kou3. Sou2-i2 Tan5 lui5 khi2-cho7 e5 m7-na7 si7 1 e5 sin e5 kou3-su7, iau2-ku2 u7 1 e sin e5 Tai5-oan5-lang5 e5 lek8-su2 ki3-ti5, chiu7 si7 1 e5 iong7 Tai5-oan5 pun2-thou2 cho3 kin-goan5, hui-han3, hui-Tiong-kok, hui-chu2-liu5 e5 lek8-su2 siong2-siong7:"
        ],
        [
          "Ti7 Hok-lu-mou-sah hit choa7南北e5中央山脈，有一個koan5山真正出名，叫做玉山，山內人叫做石英山，山尖tu2天，有時罩霧，有時落雨，有時日出，也有時落雪透風，景緻變化，非常勇壯美麗。",
          "Ti7 Hok-lu-mou-sah hit choa7 lam5-pak e5 Tiong-iong soann-meh8, u7 chit8 e5 koan5-soann chin-chiann3 chhut-mia5, kio3-cho3 Giok8-san, soann-lai7-lang5 kio3-cho3 Chioh8-eng-soann, soann chiam-tu2-thinn, u7-si5 ta3-bu7, u7-si5 loh8-hou7, u7-si5 jit8-chhut, ia7 u7 si5 loh8-seh thau3-hong, keng2-ti3 pian3-hoa3, hui-siong5 iong2-chong3 bi2-le7."
        ],
        [
          "玉山是台灣第一koan5 e5山，tiann7-tiann7 hong5 theh8來做台灣島嶼e5地標(landmark) kap台灣e5徵象。Chit所在陳雷ma7借用chit粒山數萬年koan5-koan5 khai7在ti7台灣e5事實，ka7 i描寫做台灣歷史e5見證，siang5時ma7用i來代表台灣人e5精神、意志、尊嚴kap理想。玉山頂tah霧、落雨、出日、透風等等e5自然現象，thang theh8來比喻台灣che 400冬殖民歷史中間e5種種遭遇。玉山e7堪tit tak8種氣候e5變化，iu5-goan5 sui2、koan5大koh勇壯，暗示台灣人雖bong2經歷久長殖民統治e5 tioh8磨，韌性原在，信念iau2-ku2堅持，對將來ma7有chiann5 sui2 chiann5 hng7 e5寄望。",
          "Giok8-san si7 Tai5-oan5 te7-it-koan5 e5 soann, tiann7-tiann7 hong5 theh8 lai5 cho3 Tai5-oan5 to2-su7 e5 te7-phiau (landmark) kap Tai5-oan5 e5 teng-siong7. Chit sou2-chai7 Tan5 Lui5 ma7 chioh-iong7 chit liap8 soann sou3 ban7 ni5 koan5-koan5 khai7 chai7 ti7 Tai5-oan5 e5 su7-sit8, ka7 i biau5-sia2 cho3 Tai5-oan5 lek8-su2 e5 kian3-cheng3, siang5-si5 ma7 iong7 i lai5 tai7-piau2 Tai5-oan5-lang5 e5 cheng-sin5, i3-chi3, chun-giam5 kap li2-siong2. Giok8-san teng2 tah-bu7, loh8-hou7, chhut-jit8, thau3-hong teng2-teng2 e5 chu7-jian5 hian7-siong7, thang theh8 lai5 pi2-ju7 Tai5-oan5 che 400 tang sit8-bin5 lek8-su2 tiong-kan e5 chiong2-chiong2 cho-gu7. Giok8-san e7-kham-tit tak8-chiong2 khi3-hau7 e5 pian3-hoa3, iu5-goan5 sui2, koan5-toa7 koh iong2-chong3, am3-si7 Tai5-oan5-lang5 sui-bong2 keng-lek8 ku2-tng5 sit8-bin5 thong2-ti7 e5 tioh8-boa5, jun7-seng3 goan5-chai7, sin3-liam7 iau2-ku2 kian-chhi5, tui3 chiong-lai5 ma7 u7 chiann5 sui2 chiann5 hng7 e5 kia3-bang7."
        ],
        [
          "續接陳雷用民間傳說e5款式講1 e5故事，hou7玉山kap Si-la2-iah e5祖先起源聯想cho3-hoe2，ma7加添i神秘e5色彩：",
          "Soa3-chiap Tan5 Lui5 iong7 bin5-kan thoan5-soat e5 khoan2-sit kong2 1 e5 kou3-su7, hou7 Giok8-san kap Si-la2-iah e5 chou2-sian khi2-goan5 lian5-siong2 cho3-hoe2, ma7 ka-thiam i sin5-pi3 e5 sek-chhai2:"
        ],
        [
          "不而過聽講有一個秘密，對hia koh再起去無外hng7，有一個所在無人所到，真少人知，kan-ta toa3 1 e5阿婆，專門khioh咱tho2-kak8 m7 ai3 e5舊ang-a2，整理好勢。這日ti7後崛溪khioh tioh8二身ang-a2，hui5-a2做e5，一身查埔e5，kan-na一粒頭、長頭鬃、大目眉、無身軀。另外一身細細身舊舊，色彩猶真chhinn-sui2，可惜面已經破幾na7 khang，腳也斷一節，身軀lu3-phainn2幾na7位。阿婆細字ka7 thinn7，一te3一te3粘好鬥起來，koh是一個少年查某人ang-a2下底有tng3一字「水」kap一字「雲」，tioh8是伊e5名，正手旁手骨欠一koann7紅石珠e5手環，m7知怎樣phang2見去。",
          "Put-ji7-ko3 thiann-kong2 u7 chit8 e5 pi3-bit8, tui3 hia koh-chai3 khi2--khi3 bo5 joa7 hng7, u7 chit8 e5 sou2-chai7 bo5 lang5 sou2 kau3, chin chio2 lang5 chai, kan-ta toa3 1 e5 a-po5, choan-bun5 khioh lan2 tho2-kak8 m7 ai3 e5 ku7-ang-a2, cheng2-li2 ho2-se3. Chit jit8 ti7 au7-khut-khe khioh tioh8 nng7 sian ang-a2, hui5-a2 cho3 e5, chit8 sian cha-pou--e5, kan-na chit8 liap8 thau5, tng5-thau5-chang, toa7-bak8-bai5, bo5 seng-khu. Leng7-goa7 chit8 sian se3-se3-sian ku7-ku7, sek-chhai2 iau2 chin chhinn-sui2, kho2-sioh bin7 i2-keng phoa3 kui2-na7 khang, kha ia7 tng7 chit8 chat, seng-khu lu3-phainn2 kui2-na7 ui7. A-po5 se3-ji7 ka7 thinn7, chit8 te3 chit8 te3 liam5 ho2 tau3--khi2-lai5, koh si7 chit8 e5 siau3-lian5 cha-bou2-lang5 ang-a2 e7-te2 u7 tng3 chit8 ji7 “chui2“ kap chit8 ji7 “hun5”, tioh8 si7 i e5 mia5, chiann3-chhiu2-peng5 chhiu2-kut khiam3 chit8 koann7 ang5-chioh8-chu e5 chhiu2-khoan5, m7 chai chainn2-iunn7 phang2-kinn3-khi3."
        ],
        [
          "陳雷ka7玉山koh-khah入去e5深山寫做1 e5神秘e5仙境，ma7是台灣人靈魂e5祖家，尤其是為chit te3土地受難e5靈魂to2-tng2來到chia，long2 e7得tioh8台灣土地e5神ka7 in彌補kap醫治。親像che chit8男、chit8女破kou5-kou5 e5 ang-a2就是teh講《鄉史補記》內底Lai7-li2社事件e5受難者 Bak8-tou2 kap Chui2-hun5。Ang-a2 1 sian斷頭，1 sian破kou5-kou5幾na7 khang，是teh暗示in所經歷e5殖民迫害。A婆1針1針ka7 in e5 khang嘴thinn7好勢，表示台灣土地e5神對in e5 m7甘kap疼惜。Chit e5 a婆ma7是teh暗示Si-la2-iah母系社會對cha-bou2 e5 si7大e5尊敬。",
          "Tan5 Lui5 ka7 Giok8-san koh-khah jip8--khi3 e5 chhim-soann sia2-cho3 1 e5 sin5-pi3 e5 sian-keng2, ma7 si7 Tai5-oan5-lang5 leng5-hun5 e5 chou2-ke, iu5-ki5 si7 ui7 chit te3 thou2-te7 siu7-lan7 e5 leng5-hun5 to3-tng2 lai5 kau3 chia, long2 e7 tit tioh8 Tai5-oan5 thou2-te7 e5 sin5 ka7 in mi2-pou2 kap i-ti7. Chhin-chhiunn7 che chit8 lam5, chit8 lu2 phoa3-kou5-kou5 e5 ang-a2 chiu7 si7 teh kong2 `Hiong-su2 Pou2-ki3' lai7-te2 Lai7-li2-sia7 su7-kiann7 e5 siu7-lan7-chia2 Bak8-tou2 kap Chui2-hun5. Ang-a2 1 sian tng7-thau5, 1 sian phoa3-kou5-kou5 kui2-na7 khang, si7 teh am3-si7 in sou2 keng-lek8 e5 sit8-bin5 pek-hai7. A-po5 chit8 chiam chit8 chiam ka7 in e5 khang-chhui3 thinn7 ho2-se3, piau2-si7 Tai5-oan5 thou2-te7 e5 sin5 tui3 in e5 m7-kam kap thiann3-sioh. Chit e5 a-po5 ma7 si7 teh am3-si7 Si-la2-iah bo2-he7 sia7-hoe7 tui3 cha-bou2 e5 si7-toa7 e5 chun-keng3."
        ],
        [
          "陳雷對ti7 Chui2-hun5 kap Bak8-tou2 u7 chiann5幼路koh活骨e5描寫，致到in m7-na7 chiann5做Si-la2-iah受殖民苦難e5縮影，koh hou7 in分別代表Si-la2-iah祖先，ma7 chiann5做in族群尊嚴e5象徵。In在生kap死了後e5遭遇經過幾na7代口頭流傳，soa3發展做1種Si-la2-iah族群起源e5傳說kap傳統，ma7形成1種Si-la2-iah族群e5精神特質，khap8 ti7 Si-la2-iah人心靈e5底層。",
          "Tan5 Lui5 tui3 ti7 Chui2-hun5 kap Bak8-tou2 u7 chiann5 iu3-lou7 koh oah8-kut e5 biau5-sia2, ti3-kau3 in m7-na7 chiann5-cho3 Si-la2-iah siu7 sit8-bin5 khou2-lan7 e5 sok-iann2, koh hou7 in hun-piat8 tai7-piau2 Si-la2-iah chou2-sian, ma7 chiann5-cho3 in chok8-kun5 chun-giam5 e5 siong7-teng. In chai7-sinn kap si2 liau2-au7 e5 cho-gu7 keng-koe3 kui2-na7 tai7 khau2-thau5 liu5-thoan5, soa3 hoat-tian2 cho3 1 chiong2 Si-la2-iah chok8-kun5 khi2-goan5 e5 thoan5-soat kap thoan5-thong2, ma7 heng5-seng5 1 chiong2 Si-la2-iah chok8-kun5 e5 cheng-sin5 tek8-chit, khap8 ti7 Si-la2-iah lang5 sim-leng5 e5 te2-chan3."
        ],
        [
          "Chui2-hun5是《鄉史補記》起頭所寫--tioh8，1817 Si-la2-iah隘丁chhoa7家族tui3 Bih-a2-kha走難，ng3東走e5 Lui5-long2 kap Bak8-ka-le2 ang-a2-bou2 e5 cha-bou2孫。I所受tioh8 e5肉體kap精神e5 thun2-tah8 thang講是殖民迫害極度e5展現。照《鄉史補記》 13b所寫，Chui2-hun5 toa3 ti7 Lai7-li2社，原來號做Ji7社，就是chit-ma2 e5 Ta-pa-ni5。In ang kap另外2 e5 Lai7-li2社e5 cha-pou人hou7漢人拐去談判，soa3設局ka7 in thai5--死。了後漢人tau3官廳kui-tin7攻入Lai7-li2社thai5人燒厝，Chui2-hun5 chhoa7細漢cha-bou2-kiann2，tu2-chiah 5歲e5 Ban-ban (Kiunn-a2)走，半路beh kou5水hou7 Ban-ban lim，soa3去tu2 tioh8 3 e5漢人e5 cha-pou土匪：",
          "Chui2-hun5 si7 “Hiong-su2 Pou2-ki3” khi2-thau5 sou2 sia2--tioh8, 1817 Si-la2-iah ai3-teng chhoa7 Ka-chok8 tui3 Bih-a2-kha chau2-lan7, ng3 tang chau2 e5 Lui5-long2 kap Bak8-ka-le2 ang-a2-bou2 e5 cha-bou2-sun. I sou2 siu7 tioh8 e5 jiok8-the2 kap cheng-sin5 e5 thun2-tah8 thang kong2 si7 sit8-bin5 pek-hai7 kek8-tou7 e5 thian2-hian7. Chiau3 `Hiong-su2 Pou2-ki3' 13b sou2 sia2, Chui2-hun5 toa3 ti7 Lai7-li2-sia7, goan5-lai5 ho7-cho3 Ji7-sia7, chiu7 si7 chit-ma2 e5 Ta-pa-ni5. In ang kap leng7-goa7 2 e5 Lai7-li2-sia7 e5 cha-pou-lang5 hou7 Han3-jin5 koainn2 khi3 tam5-phoann3, soa3 siat-kiok8 ka7 in thai5--si2. Liau2-au7 Han3-jin5 tau3 koann-thiann kui-tin7 kong-jip8 Lai7-li2-sia7 thai5 lang5 sio chhu3, Chui2-hun5 chhoa7 se3-han3 cha-bou2-kiann2, tu2-chiah 5 hoe3 e5 Ban-ban (Kiunn-a2) chau2, poann3-lou7 beh kou5 chui2 hou7 Ban-ban lim, soa3 khi3 tu2 tioh8 3 e5 Han3-jin5 e5 cha-pou thou2-hui2:"
        ],
        [
          "三個查埔按溪頭jiok來。做頭hit個giah8刀，縛一個頭巾，另外兩個giah8棍a2。雲a2喝一聲：「慘！土匪！」Peh起來，拼死走。青狂踏著石a2，poah8倒beh koh起來，三個土匪已經jiok到位，棍a2按頭殼to7 mau落。雲a2勇，beh koh起來，hit二個查甫ka7伊掠leh，jih toa3砂地，m7 hou7伊tin2動。另外hit個giah8刀e5，oa2來liah伊e5衫，thiah光光，ti7溪埔e5砂地to7 ka7強。三個土匪ti7惡毒e5日頭腳照輪ka7伊創治，一擺koh一擺，koh笑koh喝：「蕃婆！蕃婆！」按呢ti7 hia蹧塌一哺久，長刀giah8起來，對伊e5面phut落去，連續三、四刀，像teh phut西瓜，按呢thai5了，一人tioh一腳，像teh拖死豬a2，ka7 he thng3光光e5身驅拖過沙埔，choh8落去溪裡放水流。",
          "Sann e5 cha-pou an3 khe-thau5 jiok lai5. Cho3-thau5 hit e5 giah8 to, pak8 chit8 e5 thau5-kin, leng7-goa7 nng7 e5 giah8 kun3-a2. Hun5-a2 hoah chit8 siann: “Chham2! Thou2-hui2!” Peh--khi2-lai5, piann3-si2 chau2. Chhenn-kong5 tah8 tioh8 chioh8-a2, poah8-to2 beh koh khi2--lai5, sann e5 thou2-hui2 i2-keng jiok kau3-ui7, kun3-a2 an3 thau5-khak to7 mau loh8. Hun5-a2 iong2, beh koh khi2--lai5, hit nng7 e5 cha-pou ka7 i liah8 leh, jih toa3 soa-te7, m7 hou7 i tin2-tang7. Leng7-goa7 hit e5 giah8 to e5, oa2 lai5 liah i e5 sann, thiah kng-kng, ti7 khe-pou e5 soa-te7 to7 ka7 kiong5. Sann e5 thou2-hui2 ti7 ok-tok8 e5 jit8-thau5 kha chiau3-lun5 ka7 i chhong3-ti7, chit8 pai2 koh chit8 pai2, koh chhio3 koh hoah: “Hoan-po5! Hoan-po5!” An2-ne ti7 hia chau-that chit8-pou ku2, tng5-to giah8--khi2-lai5, tui3 i e5 bin7 phut--loh8-khi3, lian5-soa3 sann, si3 to, chhiunn7 teh phut si-koe, an2-ne thai5 liau2, chit8 lang5 tioh chit8 kha, chhiunn7 teh thoa si2-ti-a2, ka7 he thng3 kng-kng e5 seng-khu thoa koe3 soa-pou, choh8 loh8 khi3 khe--nih8 pang3-chui2-lau5."
        ],
        [
          "Chiah nih寫實、頂真e5書寫，除去beh展現漢人殖民者e5殘忍無人性以外，ma7是beh顯明受殖民e5苦難到joa7深e5程度，thang hou7去殖民有正義性。",
          "Chiah nih sia2-sit8, teng2-chin e5 su-sia2, tu5-khi3 beh thian2-hian7 Han3-jin5 sit8-bin5-chia2 e5 chan5-jim2 bo5 jin5-seng3 i2-goa7, ma7 si7 beh hian2-beng5 siu7-sit8-bin5 e5 khou2-lan7 kau3 joa7 chhim e5 theng5-tou7, thang hou7 khi3-sit8-bin5 u7 cheng3-gi7-seng3."
        ],
        [
          "Chui2-hun5受凌辱慘死。若照漢人e5道德觀，cha-bou2人hong5強去是極大e5 oe3-soe3，koh hong5兇殺，身屍thng3-the2露現ti7 pha-hng e5山野，m7-na7 kian3-siau3 koh phainn3吉兆。Kiann2孫若知影祖先發生chit款tai7-chi3一定極力去am-kham3。總是陳雷逆轉漢人對「貞節」e5觀念，i m7-na7 ka7 chit e5過程清楚寫--出-來，an2-ne來siau3念祖先e5苦難，koh強調就是通過忍受chiah大、chiah深e5艱苦，soah thang kap台灣土地建立koh-khah深刻、親密e5關係，苦thang3反tng2 chiann5做1 e5救贖e5開始。Ti7《鄉史補記》 e5起頭kap lou7尾，台灣土地e5女神koh ka7 Chui2-hun5 hong5害--死e5時phang2見e5手環chhoe7 to3-tng2。Chit kha手環是Si-la2-iah cha-bou2人teh koa3紅石珠環，雖然已經傳hou7 Chui2-hun5以後第5代e5 cha-bou2孫，女神iu5-goan5設法替i theh8-to3-tng2：",
          "Chui2-hun5 siu7 leng5-jiok8 chham2-si2. Na7 chiau3 Han3-jin5 e5 to7-tek-koan, cha-bou2-lang5 hong5 kiong5--khi3 si7 kek8-toa7 e5 oe3-soe3,koh hong5 hiong-sat, sin-si thng3-the2 lou7-hian7 ti7 pha-hng e5 soann-ia2, m7-na7 kian3-siau3 koh phainn3-kiat-tiau7. Kiann2-sun na7 chai-iann2 chou2-sian hoat-seng chit khoan2 tai7-chi3 it-teng7 kek8-lek8 khi3 am-kham3. Chong2-si7 Tan5 Lui5 gek8-choan2 Han3-jin5 tui3 “cheng-chiat” e5 koan-liam7, i m7-na7 ka7 chit e5 koe3-theng5 chheng-chho2 sia2--chhut-lai5, an2-ne lai5 siau3-liam7 chou2-sian e5 khou2-lan7, koh kiong5-tiau7 chiu7 si7 thong-koe3 jim2-siu7 chiah toa7, chiah chhim e5 kan-khou2, soah thang kap Tai5-oan5 thou2-te7 kian3-lip8 koh-khah chhim-khek, chhin-bit8 e5 koan-he7, khou2-thang3 hoan2-tng2 chiann5-cho3 1 e5 kiu3-siok8 e5 khai-si2. Ti7 `Hiong-su2 Pou2-ki3' e5 khi2-thau5 kap lou7-boe2, Tai5-oan5 thou2-te7 e5 lu2-sin5 koh ka7 Chui2-hun5 hong5 hai7--si2 e5 si5 phang2-kinn3 e5 chhiu2-khoan5 chhoe7 to3-tng2. Chit kha chhiu2-khoan5 si7 Si-la2-iah cha-bou2-lang5 teh koa3 ang5-chioh8-chu-khoan5, sui-jian5 i2-keng thoan5 hou7 Chui2-hun5 i2-au7 te7-5-tai7 e5 cha-bou2-sun, lu2-sin5 iu5-goan5 siat-hoat the3 i theh8-to3-tng2:"
        ],
        [
          "(阿婆)斟酌看，ang-a2下底有tng3一字「水」kap一字「雲」，tioh8是伊e5名……正手旁手骨欠一koann7紅石珠e5手環，m7知怎樣phang2見去。著急叫伊查某kiann2去chhoe7。",
          "(a-po5) chim-chiok khoann3, ang-a2 e7-te2 u7 tng3 chit8 ji7 “chui2” kap chit8 ji7 “hun5”, tioh8 si7 i e5 mia5...... chiann3-chhiu2-peng5 chhiu2-kut khiam3 chit8 koann7 ang5-chioh8-chu e5 chhiu2-khoan5, m7 chai chainn2-iunn7 phang2-kinn3-khi3. Tioh8-kip kio3 i cha-bou2-kiann2 khi3 chhoe7."
        ],
        [
          "查某kiann2 ui3玉山落--來，一路poann5過阿里山嶺、烏山嶺，來到大內篾仔腳，有一條細條e5 U-u溪……",
          "Cha-bou2-kiann2 ui3 Giok8-san loh8--lai5, chit8 lou7 poann5 koe3 A-li2-san-nia2, Ou-soann-nia2, lai5-kau3 Toa7-lai7 Bih8-a2-kha, u7 chit8 tiau5 se3 tiau5 e5 U-u-khe......"
        ],
        [
          "Lou7尾紅石珠手環有對Chui2-hun5 第5代e5 cha-bou2孫，kap i kang5名e5 Chui2-hun5 手頭theh8-to3-tng2。Ti7《鄉史補記》e5 soah尾，女神e5 cha-bou2-kiann2 kap 18、9歲e5 Chui2-hun5 ti7落大雨e5 U-u溪邊講1段na2 teh眠夢e5對話：",
          "Lou7-boe2 ang5-chioh8-chu chhiu2-khoan5 u7 tui3 Chui2-hun5 te7-5-tai7 e5 cha-bou2-sun, kap i kang5-mia5 e5 Chui2-hun5 chhiu2-thau5 theh8-to3-tng2.Ti7 `Hiong-su2 Pou2-ki3' e5 soah-boe2, lu2-sin5 e5 cha-bou2-kiann2 kap 18,9 hoe3 e5 Chui2-hun5 ti7 loh8 toa7-hou7 e5 U-u-khe pinn kong2 1 toann7 na2 teh bin5-bang7 e5 tui3-oe7:"
        ],
        [
          "「這koann7紅珠a2來heng5我。」查某gin2-a2 應：「Che手環是我阿媽hou7我--e5。」伊問講：「你阿媽叫啥？」查某gin2-a2應：「名作水粉。」Koh問：「阿媽e5老母叫啥？」「叫做水環。」「水環e5老母啥人？」查某gin2-a2搖頭，應be7出--來。「水環e5阿媽啥人？」Ma7是應be7出--來。伊講：「叫做雲，kap你仝名。這手環是伊e5。」水雲問：「你是啥人？」這時山谷e5炎日出--來，對面天頂出二choa7 khiau-khiau e5彩虹，tu2好keng7 ti7天kap山e5中央，查某人笑笑應講：「我to7是蓬萊。」Nih一個目to7無--去，掛ti7水雲手骨e5紅珠a2也phang2--去-a。",
          "“Chit koann7 ang5-chu-a2 lai5 heng5 goa2.” Cha-bou2 gin2-a2 in3: “Che chhiu2-khoan5 si7 goa2 a-ma2 hou7 goa2--e5.” I mng7 kong2: “Li2 a-ma2 kio3 siann2?” Cha-bou2 gin2-a2 in3: “Mia5 cho3 Chui2-hun2.” Koh mng7: “A-ma2 e5 lau7-bu2 kio3 siann2?” “Kio3-cho3 Chui2-khoan5.” “Chui2-khoan5 e5 lau7-bu2 siann2-lang5?” Cha-bou2 gin2-a2 io5-thau5, in3 be7 chhut--lai5. “Chui2-khoan5 e5 a-ma2 siann2-lang5?” Ma7 si7 in3 be7 chhut--lai5. I kong2: “Kio3-cho3 Hun5, kap li2 kang5 mia5. Che chhiu2-khoan5 si7 i e5.” Chui2-hun5 mng7: “Li2 si7 siann2-lang5?” Chit-si5 soann-kok e5 iam7-jit8 chhut--lai5, tui3-bin7 thinn-teng2 chhut nng7 choa7 khiau-khiau e5 chhai2-kheng7, tu2-ho2 keng7 ti7 thinn kap soann e5 tiong-ng, cha-bou2-lang5 chhio3-chhio3 in3 kong2: “Goa2 to7 si7 Hong5-lai5.” Nih chit8 e5 bak8 to7 bo5--khi3, koa3 ti7 Chui2-hun5 chhiu2-kut e5 ang5-chu-a2 ia7 phang2--khi3-a."
        ],
        [
          "Chit段落暗示性命過程e5圓滿，欠缺--e5得tioh8補足，失落去--e5有chhoe7 to3-tng2，koh歸屬hou7原來e5主人。Chui2-hun5在生e5遺憾有得tioh8台灣土地e5神ka7 i安慰kap彌補。大風雨過出日了後e5彩虹，是《鄉史補記》內底chhiang5-chai7用--tioh8 e5意象。虹原來是舊約聖經內底上帝去世間人犯罪、做大水滅世界了後出現e5徵象，代表上帝kap人koh和好，重新約束，建立新e5關係。Chit段e5虹，thang看做Chui2-hun5受難，經歷性命e5大風雨了後，kap台灣土地ma7產生新e5關係。因為苦難，i e5靈魂thang kap台灣土地e5神sann通，koh得tioh8補償kap平安。Che也是陳雷hou7受殖民thun2-tah8 e5 Si-la2-iah人1 e5公義。",
          "Chit toann7-loh8 am3-si7 sinn3-mia7 koe3-theng5 e5 oan5-boan2, khiam3-khoeh--e5 tit tioh8 pou2-chiok, sit-loh8--khi3-e5 u7 chhoe7 to3-tng2, koh kui-siok8 hou7 goan5-lai5 e5 chu2-lang5. Chui2-hun5 chai7-sinn e5 ui5-ham7 u7 tit tioh8 Tai5-oan5 thou2-te7 e5 sin5 ka7 i an-ui3 kap mi2-pou2. Toa7 hong-hou7 koe3 chhut-jit8 liau2-au7 e5 chhai2-kheng7, si7 “Hiong-su2 Pou2-ki3” lai7-te2 chhiang5-chai7 eng7--tioh8 e5 i3-siong7. Kheng7 goan5-lai5 si7 Ku7-iok Seng3-keng lai7-te2 Siong7-te3 khi3 se3-kan-lang5 hoan7-choe7, cho3-toa7-chui2 biat8 se3-kai3 liau2-au7 chhut-hian7 e5 teng-siong7, tai7-piau2 Siong7-te3 kap lang5 koh ho5-ho2, tiong5-sin iok-sok, kian3-lip8 sin e5 koan-he7. Chit toann7 e5 kheng7, thang khoann3 cho3 Chui2-hun5 siu7-lan7, keng-lek8 sinn3-mia7 e5 toa7 hong-hou7 liau2-au7, kap Tai5-oan5 thou2-te7 ma7 san2-seng sin e5 koan-he7. In-ui7 khou2-lan7, i e5 leng5-hun5 thang kap Tai5-oan5 thou2-te7 e5 sin5 sann-thong, koh tit tioh8 pou2-siong2 kap peng5-an. Che ia7 si7 Tan5 Lui5 hou7 siu7 sit8-bin5 thun2-tah8 e5 Si-la2-iah-lang5 1 e5 kong-gi7."
        ],
        [
          "2.3 斷頭e5 Bak8-tou7保庇kiann2孫e5神話",
          "2.3 Tng7-thau5 e5 Bak8-tou7 Po2-pi3 kiann2-sun e5 Sin5-oe7"
        ],
        [
          "Bak8-tou2 ma7是1817對Bih-a2-kha ng3東走難e5 Si-la2-iah人Ka-iu kap Han3-niu5 ang-a2-bou2 e5 kiann2孫，而且kap Chui2 hun5 kang5款，ma7是ti7 Lai7-li2社事件。 Bak8-tou2 繼承a祖kap a公e5職，做Lai7-li2社e5社頭。I bat為tioh8社--nih e5人無法度ka7官廳納番大租，用ka-ki7 e5 cha-bou2-kiann2抵押做漢人e5 cha-bou2-kan2，ma7 bat kou-put-chiong ka7漢人跪落來khap8頭。社--nih e5婦jin5人看kah忍be7-tiau5，「目chiu am leh kiong7-beh hau2」。《鄉史補記》 12b有寫tioh8漢人lau2-a2 Koeh Chhian-ni5、Koeh Ho5-ni5 2兄弟來Lai7-li2社縛田地種choh，地租m7納無打緊，koh想beh霸佔平埔族e5土地，soa3 tau3官廳e5人，設計thai5死社頭 Bak8-tou2 kap另外2 e5 Si-la2-iah壯丁，然後chau5滅kui庄。Bak8-tou7 hou7漢人凌遲到死，m7-ku2 ma7表現i m7屈服e5氣魄：",
          "Bak8-tou2 ma7 si7 1817 tui3 Bih-a2-kha ng3 tang chau2-lan7 e5 Si-la2-iah lang5 Ka-iu kap Han3-niu5 ang-a2-bou2 e5 kiann2-sun, ji5-chhiann2 kap Chui2 hun5 kang5-khoan2, ma7 si7 ti7 Lai7-li2-sia7 su7-kiann7. Bak8-tou2 ke3-seng5 a-chou2 kap a-kong e5 chit, cho3 Lai7-li2-sia7 e5 sia7-thau5. I bat ui7-tioh8 sia7--nih e5 lang5 bo5 hoat-tou7 ka7 koann-thiann lap8 hoan-toa7-chou, iong7 ka-ki7 e5 cha-bou2-kiann2 ti2-ah cho3 Han3-jin5 e5 cha-bou2-kan2, ma7 bat kou-put-chiong ka7 Han3-jin5 kui7 loh8 lai5 khap8-thau5. Sia7--nih e5 hu7-jin5-lang5 khoann3 kah lun2-be7-tiau5, “bak8-chiu am leh kiong7-beh hau2”. `Hiong-su2 Pou2-ki3' 12b u7 sia2 tioh8 Han3-jin5 lau2-a2 Koeh Chhian-ni5, Koeh Ho5-ni5 2 hiann-ti7 lai5 Lai7-li2-sia7 pak8 chhan5-te7 cheng3-choh, te7-chou m7 lap8 bo5 tann2-kin2, koh siunn7 beh pa3-chiam3 penn5-pou-chok8 e5 thou2-te7, soa3 tau3 koann-thiann e5 lang5, siat-ke3 thai5 si2 sia7-thau5 Bak8-tou2 kap leng7-goa7 2 e5 Si-la2-iah chong3-teng, jian5-au7 chau5-biat8 kui chng. Bak8-tou7 hou7 Han3-jin5 leng5-ti5 kau3 si2, m7-ku2 ma7 piau2-hian7 i m7 khut-hok8 e5 khi3-phek:"
        ],
        [
          "三個人倒ti7土腳，身軀m7是刀tok e5，to7是槌摃e5，滿四界e5血，這時千年giah8一枝長刀出來， Bak8-tou2 倒ti7土腳規身軀若一塊肉醬，罵千年：「你be7好死！」千年受氣，ka7伊e5嘴舌割掉，「看你koh會講啥phainn2話！」 Bak8-tou2 be7講話，目睭一直ka7 gin5，千年ka7伊e5目睭ou2掉，一手ka7伊e5長頭鬃chang leh，hit粒頭tioh8 ka7 chui5 hou7斷…… gia5三枝lo3-lo3長e5竹篙來，一枝chhiam2一粒頭，thuh koan5-koan5 gia5出去埕裡chhai7。",
          "Sann e5 lang5 to2 ti7 thou5-kha, seng-khu m7 si7 to tok e5, to7 si7 thui5 kong3 e5, moa2-si3-ke3 e5 hoeh, chit-si5 Chhian-ni5 giah8 chit8 ki tng5-to chhut--lai5, Bak8-tou2 to2 ti7 thou5-kha kui seng-khu na2 chit8 te3 bah-chiunn3, me7 Chhian-ni5: “Li2 be7 ho2-si2!” Chhian-ni5 siu7-khi3, ka7 i e5 chhui3-chih8 koah-tiau7, “Khoann3 li2 koh e7 kong2 siann2 phainn2-oe7!” Bak8-tou2 be7 kong2-oe7, bak8-chiu it-tit8 ka7 gin5, Chhian-ni5 ka7 i e5 bak8-chiu ou2-tiau7, chit8 chhiu2 ka7 i e5 tng5-thau5-chang chang leh, hit liap8 thau5 tioh8 ka7 chui5 hou7 tng7..... gia5 sann ki lo3-lo3 tng5 e5 tek-ko lai5, chit8 ki chhiam2 chit8 liap8 thau5, thuh koan5-koan5 gia5 chhut khi3 tiann5--nih8 chhai7."
        ],
        [
          "Hong5兇殺koh斬頭，無thang全屍，在漢人看--起-來是極bai2 e5兆頭。總是 Bak8-tou2受難了後m7-na7 ma7 kap Chui2-hun5 kang5款，kap台灣土地e5神同khia7起，而且koh對「無頭」chit種e5欠缺產生「e7飛」e5奇異力量，chiann5做Si-la2-iah e5 1 e5神話，ma7 toa3 hou7後代kiann2孫choe7-choe7靈感kap想像：",
          "Hong5 hiong-sat koh cham7-thau5, bo5 thang choan5-si, chai7 Han3-jin5 khoann3--khi2-lai5 si7 kek8 bai2 e5 tiau3-thau5. Chong2-si7 Bak8-tou2 siu7-lan7 liau2-au7 m7-na7 ma7 kap Chui2-hun5 kang5-khoan2, kap Tai5-oan5 thou2-te7 e5 sin5 tang5-khia7-khi2, ji5-chhiann2 koh tui3 “bo5 thau5” chit chiong2 e5 khiam3-khoeh san2-seng “e7 poe” e5 ki5-inn7 lek8-liong7, chiann5-cho3 Si-la2-iah e5 1 e5 sin5-oe7, ma7 toa3 hou7 au7-tai7 kiann2-sun choe7-choe7 leng5-kam2 kap siong2-siong7:"
        ],
        [
          "( Bak8-tou2死了) phak8日吹風。第三工出大日，雄雄透ka2螺風，hit粒頭phak8猶未ta tioh8飛起來su3-su3叫，若查某鬼hou7人khau頭鬃。」Ma7有人講，「M7是ka2螺風，是報頭風。」 Bak8-tou2 e5神魂出現e5時，無頭e7飛，身影「san2-san2 lo3-lo3，ha5一條桶裙，裙頭chah一枝薰吹，腳尾toe3一隻烏狗，chhoa7頭e5 lau2-a2 thai5人了後起siau2，神魂hou7 Bak8-tou2掠去，做狗toe3 ti7伊腳尾。",
          "( Bak8-tou2 si2 liau2) phak8-jit8 chhoe-hong. Te7 sann kang chhut toa7-jit8, hiong5-hiong5 thau3 ka2-le5-hong, hit liap8 thau5 phak8 iau2-boe7 ta tioh8 poe khi2 lai5 su3-su3-kio3, Na2 cha-bou2-kui2 hou7 lang5 khau thau5-chang.” Ma7 u7 lang5 kong2, “M7 si7 ka2-le5-hong, si7 po3-thau5-hong.” Bak8-tou2 e5 sin5-hun5 chhut-hian7 e5 si5, bo5 thau5 e7 poe, sin-iann2 “san2-san2 lo3-lo3, ha5 chit8 tiau5 thang2-kun5, kun5-thau5 chah chit8 ki hun-chhoe, kha-boe2 toe3 chit8 chiah ou-kau2, chhoa7-thau5 e5 lau2-a2 thai5 lang5 liau2-au7 khi2-siau2, sin5-hun5 hou7 Bak8-tou2 liah8--khi3, cho3 kau2 toe3 ti7 i kha-boe2."
        ],
        [
          "照《鄉史補記》 16b所寫，chit隻烏狗就是thai5死Bak8-tou2 in e5漢人，因為thai5想choe7人，尾手soa3起siau2，神魂hou7 Bak8-tou2 khioh去，soah變做狗a2，toe3 ti7 Bak8-tou2 e5身軀邊，hou7 i差遣。Che ma7算是ti7 Si-la2-iah人e5民間用傳說e5款式，還Bak8-tou2 1 e5公道。本來e5殖民者變做狗--e5，顛倒對in所thai5 e5 Si-la2-iah人降服，ma7暗示1種人民e5審判kap ng3望，宣告受殖民者無辜受難e5精神終歸尾e7贏過漢人殖民者e5權勢。",
          "Chiau3 `Hiong-su2 Pou2-ki3' 16b sou2 sia2, chit chiah ou-kau2 chiu7 si7 thai5-si2 Bak8-tou2 in e5 Han3-jin5, in-ui7 thai5 siunn7 choe7 lang5, boe2-chhiu2 soa3 khi2-siau2, sin5-hun5 hou7 Bak8-tou2 khioh--khi3, soah pian3-cho3 kau2-a2, toe3 ti7 Bak8-tou2 e5 seng-khu-pinn, hou7 i chhe-khian2. Che ma7 sng3 si7 ti7 Si-la2-iah-lang5 e5 bin5-kan iong7 thoan5-soat e5 khoan2-sit, heng5 Bak8-tou2 1 e5 kong-to7. Pun2-lai5 e5 sit8-bin5-chia2 pian3-cho3 kau2--e5, tian-to2 tui3 in sou2 thai5 e5 Si-la2-iah-lang5 hang5-hok8, ma7 am3-si7 1 chiong2 jin5-bin5 e5 sim2-phoann3 kap ng3-bang7, soan-ko3 siu7-sit8-bin5-chia2 bu5-kou siu7-lan7 e5 cheng-sin5 chiong-kui-boe2 e7 iann5-koe3 Han3-jin5 sit8-bin5-chia2 e5 koan5-se3."
        ],
        [
          "Bak8-tou2雖bong2肉體受苦刑到死，koh無thang全屍，總是i e5靈魂kap i在生要意beh保護e5鄉土kap人民ti7--teh，m7-na7幾na7 pai2顯現ti7台南、高雄kap屏東chiah e5有Si-la2-iah後代khia7起e5市鎮鄉社，koh e7 ti7 in危急e5時刻，保守in e5性命。親像i e5 kan-a2 cha-bou2孫Bok8 Chhun-hoe kap Chhun-hoe e5 cha-bou2-kiann2 Chhoa3 Goeh8-kng，long2 bat體驗tioh8 Bak8-tou2救人e5奇蹟。Tng-tang國民黨e5特務chong5入去Chhun-hoe e5厝宅，彈chheng3誤殺in ang Chhoa3 Lian5-kin，beh koh thai5 i kap 5歲e5 Goeh8-kng e5時chun7，Chhun-hoe無路thang走，kou-put-chiong抱cha-bou2-kiann2，辦暝對3樓跳窗a2：",
          "Bak8-tou2 sui-bong2 jiok8-the2 siu7 khou2-heng5 kau3 si2, koh bo5 thang choan5-si, chong2-si7 i e5 leng5-hun5 kap i chai7-sinn iau3-i3 beh po2-hou7 e5 hiong-thou2 kap jin5-bin5 ti7--teh, m7-na7 kui2-na7 pai2 hian2-hian7 ti7 Tai5-lam5, Ko-hiong5 kap Pin5-tong chiah e5 u7 Si-la2-iah au7-tai7 khia7-khi2 e5 chhi7-tin3 hiunn-sia7, koh e7 ti7 in gui5-kip e5 si5-khek, po2-siu2 in e5 sinn3-mia7. Chhin-chhiunn7 i e5 kan-a2 cha-bou2 sun Bok8 Chhun-hoe kap Chhun-hoe e5 cha-bou2-kiann2 Chhoa3 Goeh8-kng, long2 bat the2-giam7 tioh8 Bak8-tou2 kiu3-lang5 e5 ki5-chek. Tng-tang Kok-bin5-tong2 e5 tek8-bu7 chong5 jip8 khi3 Chhun-hoe e5 chhu3-theh8, toann7-chheng3 gou7-sat in ang Chhoa3 Lian5-kin, beh koh thai5 i kap 5 hoe3 e5 Goeh8-kng e5 si5-chun7, Chhun-hoe bo5 lou7 thang chau2, kou-put-chiong pho7 cha-bou2-kiann2, poann3-me5 tui3 3 lau5 thiau3 thang-a2:"
        ],
        [
          "Tu2好一陣ka2螺a2風透，su3-su3叫，ki-ki hau2，be7輸長頭毛e5查某鬼hou7人khau頭鬃teh哀。Ka7 in ka2起lih，若像teh放風吹，無sit會飛，飛過二choa7街，poah8 ti7天后宮e5廟埕，tng3 ti7土腳坐。",
          "Tu2-ho2 chit8 chun7 ka2-le5-a2-hong thau3, su3-su3-kio3, ki-ki hau2, be7-su tng5-thau5-mou e5 cha-bou2-kui2 hou7 lang5 khau thau5-chang teh ai. Ka7 in ka2--khi2-lih, na2-chhiunn7 teh pang3 hong-chhoe, bo5 sit e7 poe, poe koe3 nng7 choa7 ke,poah8 ti7 Thian-hio7-kiong e5 bio7-tiann5, tng3 ti7 thou5-kha che7."
        ],
        [
          "Goeh8-kng大漢了後，有1 pai2 i e5結拜大兄用ou-tou-bai2載i，ti7山路tu2 tioh8冤仇人ka7 in pong7-chheng2，人koa3 ou-tou-bai2 peng2落去khang3-phiann3，ma7 tu2 tioh8類似e5異象：",
          "Goeh8-kng toa7-han3 liau2-au7, u7 1 pai2 i e5 kiat-pai3 toa7-hiann iong7 ou-tou-bai2 chai3 i, ti7 soann-lou7 tu2 tioh8 oan-siu5-lang5 ka7 in pong7-chheng2, lang5 koa3 ou-tou-bai2 peng2 loh8 khi3 khang3-phiann3, ma7 tu2 tioh8 lui7-su3 e5 inn7-siong7:"
        ],
        [
          "一陣ka2螺a2風透，su3-su3叫，ki-ki hau2，be7輸長頭毛e5查某鬼hou7人khau頭鬃teh哀，規個ka2--起-lih，放風吹teh飛，伊koan5-koan5 khia7 ti7半天，腳尾khu5一隻細隻烏狗，kan-na Goeh8-kng有看--著，san2-san2 lo3-lo3，有身軀無頭殼，ha5一領桶裙，手giah8一枝薰吹嘴，hoah講：「飛lah！飛lah！你會曉飛。」",
          "Chit8 chun7 ka2-le5-a2-hong thau3, su3-su3-kio3, ki-ki hau2, be7-su tng5-thau5-mou e5 cha-bou2 kui2 hou7 lang5 khau thau5-chang teh ai, kui e5 ka2--khi2-lih, pang3 hong-chhoe teh poe, i koan5-koan5 khia7 ti7 poann3-thinn, kha-boe2 khu5 chit8 chiah se3 chiah ou-kau2, kan-na Goeh8-kng u7 khoann3--tioh8, san2-san2 lo3-lo3, u7 seng-khu bo5 thau5-khak, ha5 chit8 nia2 thang2-kun5, chhiu2 giah8 chit8 ki hun-chhoe-chhui3, hoah kong2: “Poe lah! Poe lah! Li2 e7-hiau2 poe.”"
        ],
        [
          "1997 Chhun-hoe e5老父Bok8 Tai7-choan5 ti7高雄縣Pu5-a2-liau5過身。Chhun-hoe chhoa7 Goeh8-kng kap kiann2婿Ng5 Tong-ho5 tng2去。Che是25冬以來Chhun-hoe頭1 pai2 tng2去ka-ki7 e5後頭厝。Bok8 Tai7-choan5是中國國民黨殖民時期Pu5-a2-liau5「總統案」e5受難者，bat hong5關ti7火燒島20冬。而且cheng7 1962年Chhun-hoe in ang hou7國民黨e5特務誤殺，koh loa7 in是「台獨」了後，tauh8-tauh8 ka7 i調去問koh監視了後，親chiann5厝邊驚hou7 i拖累，soa3閃到li7-li7-li7。因為Tai7-choan5 e5喪事soah hou7 Chhun-hoe in母a2-kiann2 kap其他親人有機會聽tioh8嬸婆祖Vaoung (漢名Ong5 Pun3-ki)講起Bak8-tou2 e5 神話：",
          "1997 Chhun-hoe e5 lau7-pe7 Bok8 Tai7-choan5 ti7 Ko-hiong5-koan7 Pu5-a2-liau5 koe3-sin. Chhun-hoe chhoa7 Goeh8-kng kap kiann2-sai3 Ng5 Tong-ho5 tng2--khi3. Che si7 25 tang i2-lai5 Chhun-hoe thau5 1 pai2 tng2 khi3 ka-ki7 e5 au7-thau5-chhu3. Bok8 Tai7-choan5 si7 Tiong-kok Kok-bin5-tong2 sit8-bin5 si5-ki5 Pu5-a2-liau5 “chong2-thong2-an3” e5 siu7-lan7-chia2, bat hong5 koainn ti7 Hoe2-sio-to2 20 tang. Ji5-chhiann2 cheng7 1962 ni5 Chhun-hoe in ang hou7 Kok-bin5-tong2 e5 tek8-bu7 gou7-sat, koh loa7 in si7 “Tai5-Tok8” liau2-au7, tauh8-tauh8 ka7 i tiau3 khi3 mng7 koh kam3-si7 liau2-au7, chhin-chiann5 chhu3-pinn kiann hou7 i thoa-lui7, soa3 siam2 kau3 li7-li7-li7. In-ui7 Tai7-choan5 e5 song-su7 soah hou7 Chhun-hoe in bo2-a2-kiann2 kap ki5-tha chhin-lang5 u7 ki-hoe7 thiann tioh8 chim2-po5-chou2 Vaoung (Han3-mia5 Ong5 Pun3-ki) kong2-khi2 Bak8-tou2 e5 sin5-oe7:"
        ],
        [
          "(Chhun-thinn (Chhun-hoe e5弟婦a2))問畚箕：「Che山--裡e5神，敢是會ka7咱照顧？」畚箕pok一嘴薰吹，歡喜講：「會lah，gong7 gin2-a2，咱按海來，ui3山轉--去，定著會ka7咱保庇。Lin2看，若無，Bak8-tou2 thai2會飛？好天teh飛，壞天ma7 teh飛…… Bak8-tou2上蓋勇，hou7 lau2-a2斬頭插竹篙，phak8日吹風hou7 ta。第三工，出大日，雄雄ka2螺風透，hit粒頭殼猶未phak8 ta to7飛--起-來，m7是ka2螺風，是報頭風。」畚箕歡喜心適興，gi7-gi7笑，蓋成是人teh o-lo2伊勇，比一枝大母ong翹翹，chheng3-koa7-koa7：「Hioh--lah，足勇--lah。咱內里社社頭，lin2祖a2 lah。」Giu2 Goeh8-kng e5手，笑kah流目油。",
          "(Chhun-thinn (Chhun-hoe e5 te7-hu7-a2)) mng7 Pun3-ki: “Che soann--nih8 e5 sin5, kam2 si7 e7 ka7 lan2 chiau3-kou3?” Pun3-ki pok chit8 chhui3 hun-chhoe, hoann-hi2 kong2: “E7 lah, gong7 gin2-a2, lan2 an3 hai2 lai5, ui3 soann tng2--khi3, tiann7-tioh8 e7 ka7 lan2 po2-pi3. Lin2 khoann3, na7 bo5, Bak8-tou2 thai2 e7 poe? Ho2-thinn teh poe, phainn2-thinn ma7 teh poe...... Bak8-tou2 siong7-kai3 iong2, hou7 lau2-a2 cham7-thau5 chhah tek-ko, phak8-jit8 chhoe-hong hou7 ta. Te7 sann kang, chhut toa7-jit8, hiong5-hiong5 ka2-le5-hong thau3, hit liap8 thau5-khak iau2-boe7 phak8 ta to7 poe--khi2-lai5, m7 si7 ka2-le5-hong, si7 po3-thau5-hong.” Pun3-ki hoann-hi2 sim-sek-heng3, gi7-gi7-chhio3, kai3 seng5 si7 lang5 teh o-lo2 i iong2, pi2 chit8 ki toa7-bu2-ong khiau3-khiau3, chheng3-koa7-koa7: “Hioh--lah, chiok iong2--lah. Lan2 Lai7-li2-sia7 sia7-thau5, lin2 chou2-a2 lah.” Giu2 Goeh8-kng e5 chhiu2, chhio3 kah lau5 bak8-iu5."
        ],
        [
          "Chit時Goeh8-kng kap老母Chhun-hoe chhiak-chit8-tio5，chit-tiap8 chiah了解in所經歷e5異象是siann2-mih8因端。母a2-kiann2受感動soa3牽手cho3-hoe2唱Bak8-tou2救in e5時chun7 teh唱e5歌。其他e5親人ma7 na2準in e5靈魂hiong5-hiong5受tioh8感召來清醒，同齊牽手圍圓khou-a2，cho3-tin7唱歌跳舞：",
          "Chit si5 Goeh8-kng kap lau7-bu2 Chhun-hoe chhiak-chit8-tio5, chit-tiap8 chiah liau2-kai2 in sou2 keng-lek8 e5 i7-siong7 si7 siann2-mih8 in-toann. Bo2-a2-kiann2 siu7 kam2-tong7 soa3 khan-chhiu2 cho3-hoe2 chhiunn3 Bak8-tou2 kiu3 in e5 si5-chun7 teh chhiunn3 e5 koa. Ki5-tha e5 chhin-lang5 ma7 na2-chun2 in e5 leng5-hun5 hiong5-hiong5 siu7 tioh8 kam2-tiau3 lai5 chheng-chhenn2, tang5-che5 khan-chhiu2 ui5 inn5-khou-a2, cho3-tin7 chhiunn3-koa thiau3-bu2:"
        ]
      ],
      "篇名": "百合, 尾iah8 kap十字架"
    }
  ]
}
