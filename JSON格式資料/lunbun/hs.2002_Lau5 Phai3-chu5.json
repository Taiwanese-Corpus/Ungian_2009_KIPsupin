{
  "作者": "劉沛慈",
  "出版年": "2002",
  "出版者": "2002台灣羅馬字教學kap研究國際學術研討會",
  "文類": "論文",
  "書寫系統": "漢羅",
  "資料": [
    {
      "段": [
        [
          "摘要",
          "Tiah-iau3"
        ],
        [
          "進行「白話字教學e5評量」，主要是欲知影咱e5學生ti7咧學習白話字了後，in運用e5能力kap使用e5情形。所以，ti7設計評量e5時陣，上重要e5就是愛掌握「評量e5原則、評量e5內容kap評量e5方法」這三大方面e5問題。",
          "Chin3-heng5 “peh8-oe7-ji7 kau3-hak8 e5 pheng5-liong5”, chu2-iau3 si7 beh chai-iann2 lan2 e5 hak8-seng ti7 leh hak8-sip8 peh8-oe7-ji7 liau2-au7, in un7-iong7 e5 leng5-lek8 kap su2-iong7 e5 cheng5-heng5. Sou2-i2, ti7 siat-ke3 pheng5-liong5 e5 si5-chun7, siong7 tiong7-iau3 e5 to7-si7 ai3 chiang2-ak “pheng5-liong5 e5 goan5-chek, pheng5-liong5 e5 loe7-iong5 kap pheng5-liong5 e5 hong-hoat “ chit sann toa7 hong-bin7 e5 bun7-te5 ."
        ],
        [
          "有關著「評量e5原則」，因為教學評量對整個教學過程來講有「回饋作用」存在，所以上要緊e5，就是愛針對無仝款e5教學目的，來設計無仝款e5評量方法。另外一方面，評量有一寡新e5趨勢，提供咱進行評量e5新方向。",
          "Iu2-koan tioh8 “pheng5-liong5 e5 goan5 chek”, in-ui7 kau3-hak8 pheng5-liong5 tui3 cheng2-ko5 kau3-hak8 koe3-teng5 lai5 kong2 u7 “hoe5-kui7 chok-iong7” chun5-chai7, sou2-i2 siong7 iau3-kin2 e5, to7-si7 ai3 chiam-tui3 bo5 kang5-khoan2 e5 kau3-hak8 bok8-tek, lai5 siat-ke3 bo5-kang5 e5 pheng5-liong5 hong-hoat. Leng7-goa7 chit8 hong-bin7, pheng5-liong5 u7 chit8-koa2 sin e5 chhu-se3, the5-kiong lan2 chin3-heng5 pheng5-liong5 e5 sin hong-hiong3."
        ],
        [
          "針對白話字教學e5評量方式來講，主要有「測驗形式e5評量內容」：包括「聽、講、讀、寫」這四個方面。以「聽」為主e5測驗，比如有「替換語詞、對頭講話、記憶kap理解」這kui2項；以「講」為主e5測驗，就有「看翁仔圖講故事、口語對談」等等；閣來是以「讀」為主e5測驗，像「辨識字母、朗讀kap閱讀測驗」等等，攏有真濟變化e5形式；若是以「寫」為主e5測驗，有「創作一句話、翻譯kap寫文章」等等。抑閣有「非測驗形式e5動態評量」，提供一寡卡活發、卡多元e5方法來評量白話字教學e5成果。另外，有關著評量結果e5表示方法kap解說，嘛攏是真重要e5問題。",
          "Chiam-tui3 peh8-oe7-ji7 kau3-hak8 e5 pheng5-liong5 hong-sek lai5 kong2, chu2-iau3 u7 “chhek-giam7 heng5-sek e5 pheng5-liong5 loe7-iong5”: pau-khoah “thiann, kong2, thak8, sia2” chit si3 e5 hong-bin7. I2 “thiann” ui5-chu2 e5 chhek-giam7, pi2-ju5 u7 “the3-oann7 gi2-su5, tui3-thau5 kong2-oe7, ki3-ek8 kap li2-kai2” chit kui2 hang7; i2 “kong2” ui5-chu2 e5 chhek-giam7, to7 u7 “khoann3 ang-a2-tou5 kong2 kou3-su7, khau2-gi2 tui3-tam5” teng2-teng2; koh lai5 si7 i2 `thak8” ui5-chu2 e5 chhek-giam7, chhiunn7 “pian7-sek ji7-bu2, long2-thok8 kap oat8-thok8 chhek-giam7” teng2-teng2, long2 u7 chin che7 pian3-hoa3 e5 heng5-sek; na7 si7 i2 “sia2” ui5-chu2 e5 chhek-giam7, u7 “chhong3-chok chit8 ku3 oe7, hoan-ek8 kap sia2 bun5-chiunn” teng2-teng2. Iau2 koh u7 “hui-chhek-giam7 heng5-sek e5 tong7-thai3 pheng5-liong5”, the5-kiong chit8-koa2 khah oah8-phoat, khah to-goan5 e5 hong-hoat lai5 pheng5-liong5 peh8-oe7-ji7 kau3-hak8 e5 seng5-ko2. Leng7-goa7, iu2-koan tioh8 pheng5-liong5 kiat-ko2 e5 piau2-si7 hong-hoat kap kai2-soeh, ma7 long2 si7 chin tiong7-iau3 e5 bun7-te5."
        ],
        [
          "本論文是ui3 教學評量e5意義講起，一開始先說明教學評量e5內涵kap設計評量e5原則、要領，閣來主要欲針對白話字教學，提供適合e5評量內容kap方法互教師做參考。紲落來就針對咱目前所看會著e5一寡台語教材，in內面所設計e5評量方式，進一步做分析，將in內面所設計e5評量方式應用ti7白話字教學頂koan5。最後，才根據頭前所討論過e5問題，做一個結論。",
          "Pun2 lun7-bun5 si7 ui3 kau3-hak8 pheng5-liong5 e5 i3-gi7 kong2-khi2, chit8 khai-si2 seng soat-beng5 kau3-hak8 pheng5-liong5 e5 loe7-ham5 kap siat-ke3 pheng5-liong5 e5 goan5-chek, iau3-leng2, koh lai5 chu2-iau3 beh chiam-tui3 peh8-oe7-ji7 kau3-hak8, the5-kiong sek-hap8 e5 pheng5-liong5 loe7-iong5 kap hong-hoat hou7 kau3-su cho3 chham-kho2. Soa3--loh8-lai5 to7 chiam-tui3 lan2 bok8-chian5 sou2 khoann3 e7 tioh8 e5 chit8-koa2 Tai5-gi2 kau3-chai5, in lai7-bin7 sou2 siat-ke3 e5 pheng5-liong5 hong-sek, chin3-chit8-pou7 cho3 hun-sek, chiong in lai7-bin7 sou2 siat-ke3 e5 pheng5-liong5 hong-sek eng3-iong7 ti7 peh8-oe7-ji7 kau3-hak8 teng2-koan5. Choe3-au7, chiah kun-ku3 thau5-cheng5 sou2 tho2-lun7 koe3 e5 bun7-te5, cho3 chit8 e5 kiat-lun7."
        ],
        [
          "結論",
          "Kiat-lun7"
        ],
        [
          "教學是一項藝術，進行評量就親像完成一件藝術作品。會當知影欲按怎雕塑，互學生快樂學習，而且閣學了有成就，就是一位成功e5評量者。教育工作是以學生為中心、以老師為主體，老師愛運用評量方式來改變教學內容，閣再由教學內容kap教材來選擇教學e5方法。所以，只要學生會曉運用in所學e5，按呢評量e5目的就達成啊！而且ti7鼓勵動態閣多元e5教學評量方式e5情形下，紙筆測驗已經m7是唯一會當解說學習過程kap結果e5指標，教師應該愛提出專業e5說明，來面對家長kap學生e5疑問。",
          "Ka3-hak8 si7 chit8 hang7 ge7-sut8, chin3-heng5 pheng5-liong5 to7 chhin-chhiunn7 oan5-seng5 chit8 kiann7 ge7-sut8 chok-phin2. E7-tang3 chai-iann2 beh an2-choann2 tiau-sok, hou7 hak8-seng khoai3-lok8 hak8-sip8, ji5-chhiann2 koh oh8 liau2 u7 seng5-chiu7, to7-si7 chit8 ui7 seng5-kong e5 pheng5-liong5-chia2. Kau3-iok8 kang-chok si7 i2 hak8-seng ui5 tiong-sim, i2 lau7-su ui5 chu2-the2, lau7-su ai3 un7-iong7 pheng5-liong5 hong-sek lai5 kai2-pian3 ka3-hak8 loe7-iong5, koh-chai3 iu5 ka3-hak8 loe7-iong5 kap kau3-chai5 lai5 soan2-tek ka3-hak8 e5 hong-hoat. Sou2-i2, chi2-iau3 hak8-seng e7-hiau2 un7-iong7 in sou2 oh8 e5, an2-ne pheng5-liong5 e5 bok8-tek to7 tat8-seng5 a! Ji5-chhiann2 ti7 kou2-le7 tong7-thai7 koh to-goan5 e5 ka3-hak8 pheng5-liong5 hong-sek e5 cheng5-heng5 ha7, choa2-pit chhek-giam7 i2-keng m7 si7 ui5-it e7-tang3 kai2-soeh hak8-sip8 koe3-theng5 kap kiat-ko2 e5 chi2-phiau, kau3-su eng3-kai ai3 theh8 chhut choan-giap8 e5 soeh-beng5, lai5 bin7-tui3 ka-tiunn2 kap hak8-seng e5 gi5-bun7."
        ],
        [
          "因為評量ti7教學上搬演著真重要e5角色，所以本論文就針對白話字教學e5評量來做討論。頭先討論教學評量e5原則，這是每一個老師欲進行評量e5時陣攏愛注意著e5。紲落來就是提供一寡評量e5內容kap方法，親像紙筆測驗e5評量內容、非試題形式e5動態評量方法，以及對評量結果e5解說kap表示方法，互老師ti7咧進行白話字教學評量e5時陣會當做參考。另外，閣收集一寡現在國小台語e5教材，將in內底所設計e5評量方式應用ti7白話字教學頂koan5，以此補充閣卡濟e5評量方法。Ti7這部分嘛發現著台語教材對評量方式e5設計並無真濟，所以希望教材e5設計者會當ti7未來欲編輯教材e5時陣，加強這方面e5設計，才會當互「評量e5回饋作用」適度發揮出來，達成教學成功e5目標。",
          "In-ui7 pheng5-liong5 ti7 ka3-hak8 siong7 poann-ian2 tioh8 chin tiong7-iau3 e5 kak-sek, sou2-i2 pun2 lun7-bun5 to7 chiam-tui3 peh8-oe7-ji7 ka3-hak8 e5 pheng5-liong5 lai5 cho3 tho2-lun7. Thau5-seng tho2-lun7 ka3-hak8 pheng5-liong5 e5 goan5-chek, che si7 mui2 chit8 e5 lau7-su beh chin3-heng5 pheng5-liong5 e5 si5-chun7 long2 ai3 chu3-i3 tioh8 e5. Soa3--loh8-lai5 to7-si7 the5-kiong chit8-koa2 pheng5-liong5 e5 loe7-iong5 kap hong-hoat, chhin-chhiunn7 choa2-pit chhek-giam7 e5 pheng5-liong5 loe7-iong5, hui chhi3-te5 heng5-sek e5 tong7-thai7 pheng5-liong5 hong-hoat, i2-kip8 tui3 pheng5-liong5 kiat-ko2 e5 kai2-soeh kap piau2-si7 hong-hoat, hou7 lau7-su ti7 leh chin3-heng5 peh8-oe7-ji7 ka3-hak8 pheng5-liong5 e5 si5-chun7 e7-tang3 cho3 chham-kho2. Leng7-goa7, koh siu-chip8 chit8-koa2 hian7-chai7 kok-sio2 Tai5-gi2 e5 kau3-chai5, chiong in lai7-te2 sou2 siat-ke3 e5 pheng5-liong5 hong-sek eng3-iong7 ti7 peh8-oe7-ji7 ka3-hak8 teng2-koan5, i2 chhu2 pou2-chhiong koh-khah che7 e5 pheng5-liong5 hong-hoat. Ti7 chit pou7-hun7 ma7 hoat-hian7 tioh8 Tai5-gi2 kau3-chai5 tui3 pheng5-liong5 hong-sek e5 siat-ke3 peng7 bo5 chin che7, sou2-i2 hi-bang7 kau3-chai5 e5 siat-ke3-chia2 e7-tang3 ti7 bi7-lai5 beh pian-chip kau3-chai5 e5 si5-chun7, ka-kiong5 chit hong-bin7 e5 siat-ke3, chiah e7-tang3 hou7 “pheng5-liong5 e5 hoe5-kui7 chok-iong7” sek-tou7 hoat-hui--chhut-lai5, tat8-seng5 ka3-hak8 seng5-kong e5 bok8-phiau."
        ],
        [
          "總講一句，咱希望白話字e5教學，會當ti7「評量多元化」，而且「kap生活結合」e5情形來帶動之下，互學生ti7咧學白話字e5時陣，lu2學lu2有興趣，嘛會當增加學生運用白話字e5信心。",
          "Chong2 kong2 chit8 ku3, lan2 hi-bang7 peh8-oe7-ji7 e5 ka3-hak8, e7-tang3 ti7 “pheng5-liong5 to-goan5-hoa3”, ji5-chhiann2 “kap seng-oah8 kiat-hap8” e5 cheng5-heng5 lai5 tai3-tong7 chi-ha7, hou7 hak8-seng ti7 leh oh8 peh8-oe7-ji7 e5 si5-chun7, lu2 oh8 lu2 u7 heng3-chhu3, ma7 e7-tang3 cheng-ka hak8-seng un7-iong7 peh8-oe7-ji7 e5 sin3-sim."
        ],
        [
          "前言",
          "Chian5-gian5"
        ],
        [
          "教學e5基本歷程，主要分做「教學e5目標、學前e5評估、教學e5活動kap評量」這四個部份。m7過「評量」並m7是教學e5終點站，伊有回饋e5作用ti7咧。進行教學評量e5主要目的，是欲分析教學e5得失，以及診斷學生學習困難e5所在，通好當作教師ti7實施補救教學kap個別指導e5根據。所以，評量e5重點是欲考查學生e5學習成果，而且閣再針對教師e5教學成效來做評鑑。咱會當將教學歷程e5模式，ti7下面ka7表示出來：",
          "Ka3-hak8 e5 ki-pun2 lek8-theng5, chu2-iau3 pun-cho3 “ka3-hak8 e5 bok8-phiau, hak8-cheng5 e5 pheng5-kou, ka3-hak8 e5 oah8-tang7 kap pheng5-liong5” chit si3 e5 pou7-hun7. m7-koh “pheng5-liong5” peng7 m7 si7 ka3-hak8 e5 chiong-tiam2-cham7, i u7 hoe5-kui7 e5 chok-iong7 ti7 leh. Chin3-heng5 ka3-hak8 pheng5-liong5 e5 chu2-iau3 bok8-tek, si7 beh hun-sek ka3-hak8 e5 tit-sit, i2-kip8 chin2-toan7 hak8-seng hak8-sip8 khun3-lan5 e5 sou2-chai7, thang ho2 tong3-cho3 kau3-su ti7 sit8-si pou2-kiu3 ka3-hak8 kap ko3-piat8 chi2-to7 e5 kin-ki3. Sou2-i2, pheng5-liong5 e5 tiong7-tiam2 si7 beh kho2-cha hak8-seng e5 hak8-sip8 seng5-ko2, ji5-chhiann2 koh-chai3 chiam-tui3 kau3-su e5 ka3-hak8 seng5-hau7 lai5 cho3 pheng5-kam3. Lan2 e7-tang3 chiong ka3-hak8 lek8-theng5 e5 bou5-sek, ti7 e7-bin7 ka7 piau2-si7--chhut-lai5:"
        ],
        [
          "Ui3頂面這個模式，咱會當真清楚看出評量對教學e5目標、學前e5評估，以及教學e5活動，攏有回饋e5作用。所以，經由教學評量，會當知影「學生到底學會曉啥物？」、「學著若濟？」、「老師e5教學是m7是有效果？」、「教學e5設計是m7是符合學生e5起點行為？」、「甘有實施補救教學e5必要？」等等。另外一方面，「嘛會使將評量ka7看作是一項新e5教學活動，並m7是限制ti7評定學習結果或者是提供回饋e5功能而已」。",
          "Ui3 teng2-bin7 chit e5 bou5-sek, lan2 e7-tang3 chin chheng-chho2 khoann3 chhut pheng5-liong5 tui3 ka3-hak8 e5 bok8-phiau, hak8-cheng5 e5 pheng5-kou, i2-kip8 ka3-hak8 e5 oah8-tang7, long2 u7 hoe5-kui7 e5 chok-iong7. Sou2-i2, keng-iu5 ka3-hak8 pheng5-liong5, e7-tang3 chai-iann2 “hak8-seng tau3-te2 oh8 e7-hiau2 siann2-mih?”, “oh8 tioh8 joa7 che7?”, “lau7-su e5 ka3-hak8 si7 m7 si7 u7 hau7-ko2?”, “ka3-hak8 e5 siat-ke3 si7 m7 si7 hu5-hap8 hak8-seng e5 khi2-tiam2 heng5-ui5?”, “kam2 u7 sit8-si pou2-kiu3 ka3-hak8 e5 pit-iau3?” teng2-teng2. Leng7-goa7 chit8 hong-bin7, “ma7 e7-sai2 chiong pheng5-liong5 ka7 khoann3-cho3 si7 chit8 hang7 sin e5 ka3-hak8 oah8-tang7, peng7 m7 si7 han7-che3 ti7 pheng5-teng7 hak8-sip8 kiat-ko2 hek8-chia2 si7 the5-kiong hoe5-kui7 e5 kong-leng5 ji5-i2”."
        ],
        [
          "一般來講，聽著「評量」二個字，就會去聯想著「考試」，大部分e5人攏認為這兩項物件是仝款e5，但是ti7本質上，in有無相仝e5所在：「評量」是一種「教」kap「學」雙向e5「成果評估kap技巧方法」e5量測；若是「考試」就是一款「頂koan5對下腳」，而且閣有權威性e5考核。所以，評量並m7是完全等於考試，伊e5地位kap範圍是比考試閣卡重要、閣卡開闊e5。",
          "It-poann lai5 kong2, thiann tioh8 “pheng5-liong5” nng7 e5 ji7, to7 e7 khi3 lian5-siong2 tioh8 “kho2-chhi3”, toa7 pou7-hun7 e5 lang5 long2 jin7-ui5 chit nng7 hang7 mih8-kiann7 si7 kang7-khoan2 e5, tan7-si7 ti7 pun2-chit siong7, in u7 bo5 sio-kang5 e5 sou2-chai7: “pheng5-liong5” si7 chit8 chiong2 “ka3” kap `oh8” siang-hiong3 e5 “seng5-ko2 pheng5-kou kap ki-kha2 hong-hoat” e5 niu5-chhek; na7 si7 “kho2-chhi3” to7-si7 chit8 khoan2 “teng2-koan5 tui3 e7-kha”, ji5-chhiann2 koh u7 koan5-ui-seng3 e5 kho2-hek8. Sou2-i2, pheng5-liong5 peng7 m7 si7 oan5-choan5 teng2-i5 kho2-chhi3, i e5 te7-ui7 kap hoan7-ui5 si7 pi2 kho2-chhi3 koh-khah tiong7-iau3, koh-khah khui-khoah e5."
        ],
        [
          "目前ti7九年一貫教育內面，針對語文領域教學所建議e5評量方式，是主張採用「非考試形式e5教學評量」，也就是儘量mai3用紙筆測驗e5方式，而且鼓勵老師使用多元e5評量方式，比如講各種e5趣味活動、節奏韻文、角色扮演、對話練習等等，攏是評量學生學習白話字e5時陣，真好e5方式。語言e5學習，上重要e5是興趣kap實用性，欲按怎互學生囡仔ti7學習白話字了後，會當真自然ka7運用ti7生活當中，就是咱進行教學評量e5重點。",
          "Bok8-chian5 ti7 kau2-ni5-it-koan3 kau3-iok8 lai7-bin7, chiam-tui3 gi2-bun5 leng2-hek8 ka3-hak8 sou2 kian3-gi7 e5 pheng5-liong5 hong-sek, si7 chu2-tiunn chhai2-iong7 “hui kho2-chhi3 heng5-sek e5 ka3-hak8 pheng5-liong5”, ia7 to7-si7 chin7-liong7 mai3 iong7 choa2-pit chhek-giam7 e5 hong-sek, ji5-chhiann2 kou2-le7 lau7-su su2-iong7 to-goan5 e5 pheng5-liong5 hong-sek, pi2-ju5 kong2 kok chiong2 e5 chhu3-bi7 oah8-tang7, chiat-chau3 un7-bun5, kak-sek pan7-ian2, tui3-oe7 lian7-sip8 teng2-teng2, long2 si7 pheng5-liong5 hak8-seng hak8-sip8 peh8-oe7-ji7 e5 si5-chun7, chin ho2 e5 hong-sek. gi2-gian5 e5 hak8-sip8, siong7 tiong7-iau3 e5 si7 heng3-chhu3 kap sit8-iong7-seng3, beh an2-choann2 hou7 hak8-seng gin2-a2 ti7 hak8-sip8 peh8-oe7-ji7 liau2-au7, e7-tang3 chin chu7-jian5 ka7 un7-iong7 ti7 seng-oah8 tang-tiong, to7-si7 lan2 chin3-heng5 ka3-hak8 pheng5-liong5 e5 tiong7-tiam2."
        ],
        [
          "本論文e5結構攏總分做四個部份：一開始先說明教學評量e5內涵、意義kap原則；第二部分主要針對白話字e5教學，提供一寡具體e5評量方法kap內容；第三部分，針對咱目前所看會著e5一寡台語教材，in內面所設計e5評量方式，來做討論kap應用；最後就根據頭前e5討論做一個總結。",
          "Pun2 lun7-bun5 e5 kiat-kou3 long2-chong2 pun-cho3 si3 e5 pou7-hun7: chit8 khai-si2 seng soeh-beng5 ka3-hak8 pheng5-liong5 e5 loe7-ham5, i3-gi7 kap goan5-chek; te7-ji7 pou7-hun7 chu2-iau3 chiam-tui3 peh8-oe7-ji7 e5 ka3-hak8, the5-kiong chit8-koa2 ku7-the2 e5 pheng5-liong5 hong-hoat kap loe7-iong5; te7-sann pou7-hun7, chiam-tui3 lan2 bok8-chian5 sou2 khoann3 e7 tioh8 e5 chit8-koa2 Tai5-gi2 kau3-chai5, in lai7-bin7 sou2 siat-ke3 e5 pheng5-liong5 hong-sek, lai5 cho3 tho2-lun7 kap eng3-iong7; choe3-au7 to7 kin-ki3 thau5-cheng5 e5 tho2-lun7 cho3 chit8 e5 chong2-kiat."
        ],
        [
          "教學評量e5內涵、意義kap原則",
          "Ka3-hak8 pheng5-liong5 e5 loe7-ham5, i3-gi7 kap goan5-chek"
        ],
        [
          "（一）評量e5內涵kap意義",
          "(It) Pheng5-liong5 e5 loe7-ham5 kap i3-gi7"
        ],
        [
          "評量e5範圍是足闊e5，無一定干單是考試，嘛包括評估kap測量e5雙重意義ti7內底。整個講起來，評量e5內涵，就是「看有進步無、鼓勵學習、了解困難ti7叨位、分班或者是甄選，以及能力檢定」，另外閣有咱進前所講e5「回饋作用」，chia就顯示出評量對教學e5影響是足深遠e5，尤其對學生e5表現更加有直接相關e5意義。",
          "Pheng5-liong5 e5 hoan7-ui5 si7 chiok khoah e5, bo5 it-teng7 kan-tann si7 kho2-chhi3, ma7 pau-khoah pheng5-kou kap chhek-liong5 e5 siang-teng5 i3-gi7 ti7 lai7-te2. Cheng2-ko3 kong2--khi2-lai5, pheng5-liong5 e5 loe7-ham5, to7-si7 “khoann3 u7 chin3-pou7 bo5, kou2-le7 hak8-sip8, liau2-kai2 khun3-lan5 ti7 toh-ui7, hun-pan hek8-chia2 si7 chin-soan2, i2-kip8 leng5-lek8 kiam2-teng7”. Leng7-goa7 koh u7 lan2 chin3-cheng5 sou2 kong2 e5 “hoe5-kui7 chok-iong7”, chia to7 hian2-si7 chhut pheng5-liong5 tui3 ka3-hak8 e5 eng2-hiong2 si7 chiok chhim-oan2 e5, iu5-ki5 tui3 hak8-seng e5 piau2-hian7 keng7-ka u7 tit8-chiap siong-koan e5 i3-gi7."
        ],
        [
          "講著評量e5意義，至少ham7老師、學生、家長這三方面有關係：",
          "Kong2 tioh8 pheng5-liong5 e5 i3-gi7, chi3-chio2 ham7 lau7-su, hak8-seng, ka-tiunn2 chit sann hong-bin7 u7 koan-he7:"
        ],
        [
          "1.評量對老師來講",
          "1. Pheng5-liong5 tui3 lau7-su lai5 kong2"
        ],
        [
          "(1)診斷教學e5成效：經由評量，老師會當了解學生學習e5成果，檢討家己所教e5課程內容，是m7是學生攏有吸收著。",
          "(1) Chin2-toan3 ka3-hak8 e5 seng5-hau7: keng-iu5 pheng5-liong5, lau7-su e7-tang3 liau2-kai2 hak8-seng hak8-sip8 e5 seng5-ko2, kiam2-tho2 ka-ti7 sou2 ka3 e5 kho3-theng5 loe7-iong5, si7 m7 si7 hak8-seng long2 u7 khip-siu tioh8."
        ],
        [
          "(2)了解學生學習e5困難：老師會當檢討所教e5內容，比如講語言教學e5發音、聲調，學生是m7是會當真自然來講，就愛根據評量e5結果來了解學生困難e5所在。",
          "(2) Liau2-kai2 hak8-seng hak8-sip8 e5 khun3-lan5: lau7-su e7-tang3 kiam2-tho2 sou2 ka3 e5 loe7-iong5, pi2-ju5 kong2 gi2-gian5 ka3-hak8 e5 hoat-im, siann-tiau7, hak8-seng si7 m7 si7 e7-tang3 chin chu7-jian5 lai5 kong2, to7 ai3 kin-ki3 pheng5-liong5 e5 kiat-ko2 lai5 liau2-kai2 hak8-seng khun3-lan5 e5 sou2-chai7."
        ],
        [
          "(3)評量學生e5程度：仝一班內面e5學生，in e5程度攏有差別，ti7老師進行教學e5時陣，咱就需要靠評量，來發現學生個別e5程度，互in適當e5指導。",
          "(3) Pheng5-liong5 hak8-seng e5 theng5-tou7: kang7 chit8 pan lai7-bin7 e5 hak8-seng, in e5 theng5-tou7 long2 u7 chha-piat8, ti7 lau7-su chin3-heng5 ka3-hak8 e5 si5-chun7, lan2 to7 su-iau3 kho3 pheng5-liong5, lai5 hoat-hian7 hak8-seng ko3-piat8 e5 theng5-tou7, hou7 in sek-tong3 e5 chi2-to7."
        ],
        [
          "(4)教學單元設計e5參考：新學期拄開始e5時，老師會當評量學生卡早學偌濟，用來做設計教學單元內容e5參考；學期欲結束e5時，嘛會當經過評量知影學生e5學習結果kap反應，來討論下一學期更加合適e5教學方法kap內容。",
          "(4) Ka3-hak8 tan-goan5 siat-ke3 e5 chham-kho2: sin hak8-ki5 tu2 khai-si2 e5 si5, lau7-su e7-tang3 pheng5-liong5 hak8-seng khah-cha2 oh8 joa7 che7, iong7 lai5 cho3 siat-ke3 ka3-hak8 tan-goan5 loe7-iong5 e5 chham-kho2; hak8-ki5 beh kiat-sok e5 si5, ma7 e7-tang3 keng-koe3 pheng5-liong5 chai-iann2 hak8-seng e5 hak8-sip8 kiat-ko2 kap hoan2-eng3, lai5 tho2-lun7 e7 chit8 hak8-ki5 keng7-ka hap8-sek e5 ka3-hak8 hong-hoat kap loe7-iong5."
        ],
        [
          "2.評量對學生來講",
          "2. Pheng5-liong5 tui3 hak8-seng lai5 kong2"
        ],
        [
          "(1)檢討學習e5效果：學生會當ti7做評量了後，檢討家己叨位需要加強，或者是比較家己是m7是有卡進步。",
          "(1) Kiam2-tho2 hak8-sip8 e5 hau7-ko2: hak8-seng e7-tang3 ti7 cho3 pheng5-liong5 liau2-au7, kiam2-tho2 ka-ti7 toh-ui7 su-iau3 ka-kiong5, hek8-chia2 si7 pi2-kau3 ka-ti7 si7 m7 si7 u7 khah chin3-pou7."
        ],
        [
          "(2)強化學習e5動機：評量互學生e5壓力kap老師e5鼓勵，攏會當刺激學生打拼，達成學習e5目標。",
          "(2) Kiong5-hoa3 hak8-sip8 e5 tong7-ki: pheng5-liong5 hou7 hak8-seng e5 ap-lek8 kap lau7-su e5 kou2-le7, long2 e7-tang3 chhi3-khek hak8-seng phah-piann3, tat8-seng5 hak8-sip8 e5 bok8-phiau."
        ],
        [
          "3.評量對家長來講",
          "3. Pheng5-liong5 tui3 ka-tiunn2 lai5 kong2"
        ],
        [
          "(1)了解囡仔ti7學校學習e5情形kap進度：評量e5結果，會當提供家長了解kap參考囡仔ti7學校學習e5狀況，增加學校ham7家庭雙方e5互動關係。",
          "(1) Liau2-kai2 gin2-a2 ti7 hak8-hau7 hak8-sip8 e5 cheng5-heng5 kap chin3-tou7: pheng5-liong5 e5 kiat-ko2, e7-tang3 the5-kiong ka-tiunn2 liau2-kai2 kap chham-kho2 gin2-a2 ti7 hak8-hau7 hak8-sip8 e5 chong7-hong2, cheng-ka hak8-hau7 ham7 ka-teng5 siang-hong e5 hou7-tong7 koan-he7."
        ],
        [
          "(2)家長會當配合老師e5教學進度，ti7厝內面加強指導：比如聽e5能力卡差e5學生，伊e5家長就會使配合學校e5進度，叫囡仔加聽一寡錄音帶，提高聽e5能力。",
          "(2) Ka-tiunn2 e7-tang3 phoe3-hap8 lau7-su e5 ka3-hak8 chin3-tou7, ti7 chhu3 lai7-bin7 ka-kiong5 chi2-to7: pi2-ju5 thiann e5 leng5-lek8 khah chha e5 hak8-seng, i e5 ka-tiunn2 to7 e7-sai2 phoe3-hap8 hak8-hau7 e5 chin3-tou7, kio3 gin2-a2 ke thiann chit8-koa2 lok8-im-toa3, the5-ko thiann e5 leng5-lek8."
        ],
        [
          "（二）評量e5原則kap要領",
          "(Ji7) Pheng5-liong5 e5 goan5-chek kap iau3-leng2"
        ],
        [
          "教學評量e5原則，必須愛根據教學e5目標。針對白話字教學來講，主要是欲培養學生有聽、講、讀、寫白話字這kui2方面e5基本能力，而且閣會當運用ti7生活當中。所以，大概老師ti7咧評量學生學習白話字e5時陣，有以下這kui2項原則kap要領：",
          "Ka3-hak8 pheng5-liong5 e5 goan5-chek, pit-su ai3 kin-ki3 ka3-hak8 e5 bok8-phiau. Chiam-tui3 peh8-oe7-ji7 ka3-hak8 lai5 kong2, chu2-iau3 si7 beh poe5-iong2 hak8-seng u7 thiann, kong2, thak8, sia2 peh8-oe7-ji7 chit kui2 hong-bin7 e5 ki-pun2 leng5-lek8, ji5-chhiann2 koh e7-tang3 un7-iong7 ti7 seng-oah8 tang-tiong. sou2-i2, tai7-khai3 lau7-su ti7 leh pheng5-liong5 hak8-seng hak8-sip8 peh8-oe7-ji7 e5 si5-chun7, u7 i2-ha7 chit kui2 hang7 goan5-chek kap iau3-leng2:"
        ],
        [
          "1.針對各階段e5教學目標，設計適當e5評量內容kap方法。",
          "1. Chiam-tui3 kok kai-toann7 e5 ka3-hak8 bok8-phiau, siat-ke3 sek-tong3 e5 pheng5-liong5 loe7-iong5 kap hong-hoat."
        ],
        [
          "2.掌握課程e5目標，ti7教學e5範圍內做評量，[勿+會]使超出所教e5範圍。",
          "2. Chiang2-ak kho3-theng5 e5 bok8-phiau, ti7 ka3-hak8 e5 hoan7-ui5 lai7 cho3 pheng5-liong5, be7-sai2 chhiau-chhut sou2 ka3 e5 hoan7-ui5."
        ],
        [
          "3.愛用[勿+會]引起學生反感、煩惱e5方式來評量學生。",
          "3. Ai3 iong7 be7 in2-khi2 hak8-seng hoan2-kam2, hoan5-lo2 e5 hong-sek lai5 pheng5-liong5 hak8-seng."
        ],
        [
          "4.評量方式應該愛多元化、kap生活結合，閣有趣味性，親像趣味活動、唱歌、扮演角色、課程活動等等，攏會當用來做評量。",
          "4. Pheng5-liong5 hong-sek eng3-kai ai3 to-goan5-hoa3, kap seng-oah8 kiat-hap8, koh u7 chhu3-bi7-seng3, chhin-chhiunn7 chhu3-bi7 oah8-tang7, chhiunn3-koa, pan7-ian2 kak-sek, kho3-theng5 oah8-tang7 teng2-teng2, long2 e7-tang3 iong7 lai5 cho3 pheng5-liong5."
        ],
        [
          "5.評量e5時應該愛了解學生e5起點行為，而且閣愛觀察學生平常e5表現，評量in個人進步e5情形。",
          "5. Pheng5-liong5 e5 si5 eng3-kai ai3 liau2-kai2 hak8-seng e5 khi2-tiam2 heng5-ui5, ji5-chhiann2 koh ai3 koan-chhat hak8-seng peng5-siong5 e5 piau2-hian7, pheng5-liong5 in ko3-jin5 chin3-pou7 e5 cheng5-heng5."
        ],
        [
          "6.評量愛照學習前後發展e5目標順序來實施。語言方面e5教學，拄開始e5時陣，儘量用聽kap講e5評量方式進行；聽e5方面主要是注重意思e5理解，若是講e5方面，就以意思e5表達為主。",
          "6. Pheng5-liong5 ai3 chiau3 hak8-sip8 chian5-au7 hoat-tian2 e5 bok8-phiau sun7-su7 lai5 sit8-si. Gi2-gian5 hong-bin7 e5 ka3-hak8, tu2 khai-si2 e5 si5-chun7, chin7-liong7 iong7 thiann kap kong2 e5 pheng5-liong5 hong-sek chin3-heng5; thiann e5 hong-bin7 chu2-iau3 si7 chu3-tiong7 i3-su3 e5 li2-kai2, na7 si7 kong2 e5 hong-bin7, to7 i2 i3-su3 e5 piau2-tat8 ui5-chu2."
        ],
        [
          "7.評量e5結果應該針對學生個人e5差別來做教學設計：學習速度卡慢者，就愛想辦法ka7補強，會使進行個別指導，或者是小組活動e5時陣，安排kap程度卡好e5學生仝一組；程度卡koan5者，為著mai3互伊感覺課程無聊，會當互in做助教，協助教學e5進行。",
          "7. Pheng5-liong5 e5 kiat-ko2 eng3-kai chiam-tui3 hak8-seng ko3-jin5 e5 chha-piat8 lai5 cho3 ka3-hak8 siat-ke3: hak8-sip8 sok-tou7 khah-ban7-chia2, to7 ai3 siunn7 pan7-hoat ka7 pou2-kiong5, e7-sai2 chin3-heng5 ko3-piat8 chi2-to7, hek8-chia2 si7 sio2-chou oah8-tang7 e5 si5-chun7, an-pai5 kap theng5-tou7 khah ho2 e5 hak8-seng kang7 chit8 chou; theng5-tou7 khah-koan5-chia2, ui7 tioh8 mai3 hou7 i kam2-kak kho3-theng5 bo5-liau5, e7-tang3 hou7 in cho3 chou7-kau3, hiap8-chou7 ka3-hak8 e5 chin3-heng5."
        ],
        [
          "8.設計題目e5時陣，愛ui3簡單到困難，題目e5意思愛清楚、明白。",
          "8. Siat-ke3 te5-bok8 e5 si5-chun7, ai3 ui3 kan2-tan kau3 khun3-lan5, te5-bok8 e5 i3-su3 ai3 chheng-chho2, beng5-pek8."
        ],
        [
          "9.愛重視學生e5理解kap活用，m7是死背一寡零星e5物件。",
          "9. Ai3 tiong7-si7 hak8-seng e5 li2-kai2 kap oah8-iong7, m7 si7 si2-poe7 chit8-koa2 lan5-san e5 mih8-kiann7."
        ],
        [
          "10.注重學生綜合e5能力。",
          "10. Chu3-tiong7 hak8-seng chong-hap8 e5 leng5-lek8."
        ],
        [
          "（三）教學評量e5新趨勢",
          "(Sann) Ka3-hak8 pheng5-liong5 e5 sin chhu-se3"
        ],
        [
          "近來ti7測驗或者是評量這方面，產生一寡新e5趨勢，建立評量ti7未來e5新方向：",
          "Kin7-lai5 ti7 chhek-giam7 hek8-chia2 si7 pheng5-liong5 chit hong-bin7, san2-seng chit8-koa2 sin e5 chhu-se3, kian3-lip8 pheng5-liong5 ti7 bi7-lai5 e5 sin hong-hiong3:"
        ],
        [
          "1.Lu2來lu2強調使用評量來提昇教學e5水準：卡早進行測驗、評量e5主要目的，是欲評量學生kap學校，chit-ma2攏強調使用評量來提高「教學e5效果」。",
          "1. Lu2 lai5 lu2 kiong5-tiau su2-iong7 pheng5-liong5 lai5 the5-seng ka3-hak8 e5 chui2-chun2: khah-cha2 chin3-heng5 chhek-giam7, pheng5-liong5 e5 chu2-iau3 bok8-tek, si7 beh pheng5-liong5 hak8-seng kap hak8-hau7, chit-ma2 long2 kiong5-tiau su2-iong7 pheng5-liong5 lai5 the5-ko “ka3-hak8 e5 hau7-ko2”."
        ],
        [
          "2.更加重視多元e5評量方式：重視情意學習e5成果kap生活應用能力e5評量。",
          "2. Keng7-ka tiong7-si7 to-goan5 e5 pheng5-liong5 hong-sek: tiong7-si7 cheng5-i3 hak8-sip8 e5 seng5-ko2 kap seng-oah8 eng3-iong7 leng5-lek8 e5 pheng5-liong5."
        ],
        [
          "3.電腦ti7評量內底e5運用，是真重要e5一個角色。",
          "3. Tian7-nau2 ti7 pheng5-liong5 lai7-te2 e5 un7-iong7, si7 chin tiong7-iau3 e5 chit8 e5 kak-sek."
        ],
        [
          "4.評量趣味化、kap生活事件結合。",
          "4. Pheng5-liong5 chhu3-bi7-hoa3, kap seng-oah8 su7-kiann7 kiat-hap8."
        ],
        [
          "5.適性測驗e5應用更加普通：適性測驗會當照學生能力e5無仝，選擇適合學生水準e5試題來評量。",
          "5. Sek-seng3 chhek-giam7 e5 eng3-iong7 keng7-ka phou2-thong: sek-seng3 chhek-giam7 e7-tang3 chiau3 hak8-seng leng5-lek8 e5 bo5 kang5, soan2-tek sek-hap8 hak8-seng chui2-chun2 e5 chhi3-te5 lai5 pheng5-liong5."
        ],
        [
          "6.網路e5線頂評量可能沓沓仔會取代一部分現有e5課程評量或者是卡大型e5評量。",
          "6. Bang7-lou7 e5 soann3-teng2 pheng5-liong5 kho2-leng5 tauh8-tauh8-a2 e7 chhu2-tai7 chit8 pou7-hun7 hian7-iu2 e5 kho3-theng5 pheng5-liong5 hek8-chia2 si7 khah toa7-heng5 e5 pheng5-liong5."
        ],
        [
          "白話字教學e5評量內容kap方法",
          "Peh8-oe7-ji7 ka3-hak8 e5 pheng5-liong5 loe7-iong5 kap hong-hoat"
        ],
        [
          "（一）用測驗來進行評量",
          "(It) Iong7 chhek-giam7 lai5 chin3-heng5 pheng5-liong5"
        ],
        [
          "有關著白話字教學評量e5內容，若是欲用考試e5方式來進行，主要是測驗學生「聽、講、讀、寫」這四方面e5能力。下面就針對這四個方面，舉一寡會當使用e5形式kap內容。",
          "Iu2-koan tioh8 peh8-oe7-ji7 ka3-hak8 pheng5-liong5 e5 loe7-iong5, na7 si7 beh iong7 kho2-chhi3 e5 hong-sek lai5 chin3-heng5, chu2-iau3 si7 chhek-giam7 hak8-seng “thiann, kong2, thak8, sia2” chit si3 hong-bin7 e5 leng5-lek8. E7-bin7 to7 chiam-tui3 chit si3 e5 hong-bin7, ki2 chit8-koa2 e7-tang3 su2-iong7 e5 heng5-sek kap loe7-iong5."
        ],
        [
          "1.測驗「聽」e5能力",
          "1. Chhek-giam7 “thiann” e5 leng5-lek8"
        ],
        [
          "(1)聽著寫出來、畫出來：由老師念出字母、詞彙或者是一句話，學生將所聽著e5內容寫出來或者是箍起來。比如老師念「狗、猴」，互學生標出這兩個詞e5聲調。另外，嘛會當互學生畫出老師所念e5物件，表示學生聽有老師所講e5是啥物。",
          "(1) Thiann tioh8 sia2--chhut-lai5, oe7--chhut-lai5: iu5 lau7-su liam7 chhut ji7-bu2, su5-lui7 hek8-chia2 si7 chit8 ku3 oe7, hak8-seng chiong sou2 thiann tioh8 e5 loe7-iong5 sia2--chhut-lai5 hek8-chia2 si7 khou--khi2-lai5. Pi2-ju5 lau7-su liam7 “kau2, kau5”, hou7 hak8-seng phiau chhut chit nng7 e5 su5 e5 siann-tiau7. Leng7-goa7, ma7 e7-tang3 hou7 hak8-seng oe7 chhut lau7-su sou2 liam7 e5 mih8-kiann7, piau2-si7 hak8-seng thiann u7 lau7-su sou2 kong2 e5 si7 siann2-mih."
        ],
        [
          "(2)替換語詞：老師念出一句話，閣再互學生一個關鍵詞，然後學生利用關鍵詞套入去原來彼句話內面。比如老師講「我愛食西瓜」，提示「kin蕉」，學生愛寫出「goa2 ai3 chiah8 kin-chio」。",
          "(2) The3-oann7 gi2-su5: lau7-su liam7 chhut chit8 ku3 oe7, koh-chai3 hou7 hak8-seng chit8 e5 koan-kian3-su5, jian5-au7 hak8-seng li7-iong7 koan-kian3-su5 tho3 jip8 khi3 goan5-lai5 hit ku3 oe7 lai7-bin7. Pi2-ju5 lau7-su kong2 “goa2 ai3 chiah8 si-koe”, the5-si7 “kin-chio”, hak8-seng ai3 sia2 chhut “goa2 ai3 chiah8 kin-chio”."
        ],
        [
          "(3)對頭講話：就是口語e5問答，老師問、學生口頭回答。",
          "(3) tui3 thau5 kong2-oe7: to7-si7 khau2-gi2 e5 bun7-tap, lau7-su mng7, hak8-seng khau2-thau5 hoe5-tap."
        ],
        [
          "(4)記憶kap理解：學生ti7聽完一段老師講e5故事，或者是錄音機所放e5故事了後，會當根據所聽著e5來回答問題。",
          "(4) Ki3-ek8 kap li2-kai2: hak8-seng ti7 thiann oan5 chit8 toann7 lau7-su kong2 e5 kou3-su7, hek8-chia2 si7 lok8-im-ki sou2 pang3 e5 kou3-su7 liau2-au7, e7-tang3 kin-ki3 sou2 thiann tioh8 e5 lai5 hoe5-tap bun7-te5."
        ],
        [
          "2.測驗「講」e5能力",
          "2. Chhek-giam7 “kong2” e5 leng5-lek8"
        ],
        [
          "(1)看翁仔圖講故事：互學生看一張或者是kui2張翁仔圖，根據內面e5人物、事物，自由發揮，講出伊會當聯想著e5情境。另外，嘛會使互學生一個接一個落去講，比較卡省時間。",
          "(1) Khoann3 ang-a2-tou5 kong2 kou3-su7: hou7 hak8-seng khoann3 chit8 tiunn hek8-chia2 si7 kui2 tiunn ang-a2-tou5, kin-ki3 lai7-bin7 e5 jin5-but8, su7-but8, chu7-iu5 hoat-hui, kong2 chhut i e7-tang3 lian5-siong2 tioh8 e5 cheng5-keng2. Leng7-goa7, ma7 e7-sai2 hou7 hak8-seng chit8 e5 chiap chit8 e5 loh8 khi3 kong2, pi2-kau3 khah seng2 si5-kan."
        ],
        [
          "(2)口語對談：che kap「對頭講話」真誠，實施e5方式包括互學生讀文章、看影片或者是實際做參觀了後，針對一寡問題，以口語表達e5方式，提出討論kap看法。",
          "(2) Khau2-gi2 tui3-tam5: che kap “tui3-thau5 kong2-oe7” chin seng5, sit8-si e5 hong-sek pau-khoah hou7 hak8-seng thak8 bun5-chiunn, khoann3 iann2-phinn3 hek8-chia2 si7 sit8-che3 cho3 chham-koan liau2-au7, chiam-tui3 chit8-koa2 bun7-te5, i2 khau2-gi2 piau2-tat8 e5 hong-sek, the5 chhut tho2-lun7 kap khoann3-hoat."
        ],
        [
          "3.測驗「讀」e5能力",
          "3. Chhek-giam7 “thak8” e5 leng5-lek8"
        ],
        [
          "(1)辨識字母：像一句話內底e5填詞，或者是短文章內面e5單詞選擇等等。可比講單位詞（量詞）e5測驗，會當用「chit8____hoe，chit8____chiau2-a2」這款形式來出題。",
          "(1) Pian7-sek ji7-bu2: chhiunn7 chit8 ku3 oe7 lai7-te2 e5 thiam-su5, hek8-chia2 si7 te2 bun5-chiunn lai7-bin7 e5 tan-su5 soan2-tek teng2-teng2. Kho2-pi2 kong2 tan-ui7-su5 (liong7-su5) e5 chhek-giam7, e7-tang3 iong7 “chit8____hoe, chit8____chiau2-a2” chit khoan2 heng5-sek lai5 chhut-te5."
        ],
        [
          "(2)朗讀：ti7固定e5一段時間內面，讀一篇文章了後，才念出文章e5內容，看學生是m7是會當順順仔念出來。這款方式會當評量學生對發音、聲調掌握e5情形。",
          "(2) Long2-thok8 : ti7 kou3-teng7 e5 chit8 toann7 si5-kan lai7-bin7, thak8 chit8 phinn bun5-chiunn liau2-au7, chiah liam7 chhut bun5-chiunn e5 loe7-iong5, khoann3 hak8-seng si7 m7 si7 e7-tang3 sun7-sun7-a2 liam7--chhut-lai5. Chit khoan2 hong-sek e7-tang3 pheng5-liong5 hak8-seng tui3 hoat-im, siann-tiau7 chiang2-ak e5 cheng5-heng5."
        ],
        [
          "(3)閱讀測驗：針對一篇文章e5內容，提出kui個相關e5問題，互學生選出答案。",
          "(3) Oat8-thak8 chhek-giam7: chiam-tui3 chit8 phinn bun5-chiunn e5 loe7-iong5, the5 chhut kui e5 siong-koan e5 bun7-te5, hou7 hak8-seng soan2 chhut tap-an3."
        ],
        [
          "4.測驗「寫」e5能力",
          "4. Chhek-giam7 “sia2” e5 leng5-lek8"
        ],
        [
          "(1)詞語組合：將一句話內底e5詞彙順序拍散，才互學生將in組合做一句話。親像：khoann3-tian7-iann2a-chi2kahgoa2au7-le2-pai3behkhi3。",
          "(1) Su5-gi2 chou-hap8: chiong chit8 ku3 oe7 lai7-te2 e5 su5-lui7 sun7-si7 phah-soann3, chiah hou7 hak8-seng chiong in chou-hap8 cho3 chit8 ku3 oe7. Chhin-chhiunn7:khoann3-tian7-iann2a-chi2kahgoa2au7-le2-pai3behkhi3."
        ],
        [
          "重新組合了後：au7-le2-pai3 goa2 kah a-chi2 beh khi3 khoann3-tian7-iann2。",
          "Teng5-sin chou-hap8 liau2-au7: au7-le2-pai3 goa2 kah a-chi2 beh khi3 khoann3-tian7-iann2."
        ],
        [
          "(2)創造一句話：將指定好e5詞彙，khng3 ti7家己所創造e5一句話內面。",
          "(2) Chhong3-cho7 chit8 ku3 oe7: chiong chi2-teng7 ho2 e5 su5-lui7, khng3 ti7 ka-ti7 sou2 chhong3-cho7 e5 chit8 ku3 oe7 lai7-bin7."
        ],
        [
          "(3)翻譯：親像將北京語『今天是星期日』這句話，翻做白話字e5講法，學生愛會曉寫出「kin-a2-jit8 si7 le2-pai3」。",
          "(3) Hoan-ek8: chhin-chhiunn7 chiong Pak-kiann-gi2『今天是星期日』chit ku3 oe7, hoan-cho3 peh8-oe7-ji7 e5 kong2-hoat, hak8-seng ai3 e7-hiau2 sia2 chhut “kin-a2-jit8 si7 le2-pai3”."
        ],
        [
          "(4)寫文章：應用所學著e5白話字，寫做一篇文章；閣有「看翁仔圖寫文章」，嘛真趣味。",
          "(4) Sia2 bun5-chiunn: eng3-iong7 sou2 oh8 tioh8 e5 peh8-oe7-ji7, sia2 cho3 chit8 phinn bun5-chiunn; koh u7 “khoann3 ang-a2-tou5 sia2 bun5-chiunn”, ma7 chin chhu3-bi7."
        ],
        [
          "（二）非測驗形式e5動態評量",
          "(Ji7) Hui chhek-giam7 heng5-sek e5 tong7-thai7 pheng5-liong5"
        ],
        [
          "咱ti7頭前bat講過，教學評量e5新趨勢之一，就是更加重視「多元評量」，希望採用m7是考試形式e5評量方式來進行。所以，針對白話字e5教學評量來講，除了頂面所提供e5評量內容以外，閣有下面這kui2種評量方式：",
          "Lan2 ti7 thau5-cheng5 bat kong2 koe3, ka3-hak8 pheng5-liong5 e5 sin chhu-se3 chi-it, to7-si7 keng7-ka tiong7-si7 “to-goan5 pheng5-liong5”, hi-bang7 chhai2-iong7 m7 si7 kho2-chhi3 heng5-sek e5 pheng5-liong5 hong-sek lai5 chin3-heng5. Sou2-i2, chiam-tui3 peh8-oe7-ji7 e5 ka3-hak8 pheng5-liong5 lai5 kong2, tu5-liau2 teng2-bin7 sou2 the5-kiong e5 pheng5-liong5 loe7-iong5 i2-goa7, koh u7 e7-bin7 chit kui2 chiong2 pheng5-liong5 hong-sek:"
        ],
        [
          "1.圖畫暗示：以圖畫來幫助進行聽e5能力這方面e5評量活動。比如利用「指認、圈選、配合、連看覓」等等e5方式，評量學生對語音、字母kap圖畫內底對應關係e5理解。另外，嘛會當使用圖畫進行口語對談e5評量。有當時仔會當互兩個人做一組來互相問，因為按呢就無老師對學生這款上對下e5感覺，互學生ti7輕鬆e5氣氛內面學習白話字。",
          "1. Tou5-oe7 am3-si7: i2 tou5-oe7 lai5 pang-chou7 chin3-heng5 thiann e5 leng5-lek8 chit hong-bin7 e5 pheng5-liong5 oah8-tang7. Pi2-ju5 li7-iong7 “chi2-jin7, khoan-soan2, phoe3-hap8, lian5 khoann3 mai7” teng2-teng2 e5 hong-sek, pheng5-liong5 hak8-seng tui3 gi2-im , ji7-bu2 kap tou5-oe7 lai7-te2 tui3-eng3 koan-he7 e5 li2-kai2. Leng7-goa7, ma7 e7-tang3 su2-iong7 tou5-oe7 chin3-heng5 khau2-gi2 tui3-tam5 e5 pheng5-liong5. U7 tang-si5-a2 e7-tang3 hou7 nng7 e5 lang5 cho3 chit8 chou lai5 hou7-siong mng7, in-ui7 an2-ne to7 bo5 lau7-su 對hak8-seng 這款siong7 對下e5kam2-kak, hou7 hak8-seng ti7 khin-sang e5 khi3-hun lai7-bin7 hak8-sip8 peh8-oe7-ji7."
        ],
        [
          "2.肢體回答：學生ti7老師e5指示之下做動作，評量學生對語詞或者是一句話e5理解kap反應。",
          "2. Ki-the2 hoe5-tap: hak8-seng ti7 lau7-su e5 chi2-si7 chi-ha7 cho3 tong7-chok, pheng5-liong5 hak8-seng tui3 gi2-su5 hek8-chia2 si7 chit8 ku3 oe7 e5 li2-kai2 kap hoan2-eng3."
        ],
        [
          "3.喙講e5評量：互學生念唱有節奏e5韻文、囡仔詩、囡仔歌、朗讀、講故事等等，評量學生口語表達、發音、語調e5正確kap通透性。",
          "3. Chhui3 kong2 e5 pheng5-liong5: hou7 hak8-seng liam7-chhiunn3 u7 chiat-chau3 e5 un7-bun5, gin2-a2-si, gin2-a2-koa, long2-thok8, kong2 kou3-su7 teng2-teng2, pheng5-liong5 hak8-seng khau2-gi2 piau2-tat8, hoat-im, gi2-tiau7 e5 cheng3-khak kap thong-thau3-seng3."
        ],
        [
          "4.互動式e5評量：親像做趣味活動、比賽、搬戲、小組討論等等，利用各種視覺上e5輔助（像翁仔圖、相片、實物等等）來作回答，這款就屬於聽kap講雙向式e5評量。",
          "4. Hou7-tong7-sek e5 pheng5-liong5: chhin-chhiunn7 cho3 chhu3-bi7 oah8-tang7, pi2-sai3, poann-hi3, sio2-chou tho2-lun7 teng2-teng2, li7-iong7 kok chiong2 si7-kak siong7 e5 hu2-chou7 (chhiunn7 ang-a2-tou5, siong3-phinn3, sit8-but8 teng2-teng2) lai5 cho3 hoe5-tap, chit khoan2 to7 siok8-i5 thiann kap kong2 siang-hiong3-sek e5 pheng5-liong5."
        ],
        [
          "5.檔案評量：檔案e5內容互老師kap學生共同討論，選擇上會當表現學生用心e5過程kap成果e5形式。像作品、報告、訪問e5記錄等等，互學生家己去設計檔案e5內容kap外觀。",
          "5. Tong2-an3 pheng5-liong5: tong2-an3 e5 loe7-iong5 hou7 lau7-su kap hak8-seng kiong7-tong5 tho2-lun7, soan2-tek siong7 e7-tang3 piau2-hian7 hak8-seng iong7-sim e5 koe3-theng5 kap seng5-ko2 e5 heng5-sek. Chhiunn7 chok-phin2, po3-ko3, hong2-bun7 e5 ki3-lok8 teng2-teng2, hou7 hak8-seng ka-ti7 khi3 siat-ke3 tong2-an3 e5 loe7-iong5 kap goa7-koan."
        ],
        [
          "6.學習單：主要是補充現有教材e5不足，記錄學生學習e5過程kap結果。",
          "6. Hak8-sip8-toann: chu2-iau3 si7 pou2-chhiong hian7-iu2 kau3-chai5 e5 put-chiok, ki3-lok8 hak8-seng hak8-sip8 e5 koe3-theng5 kap kiat-ko2."
        ],
        [
          "7.作業評量：老師會當用家己所設計e5作業，互學生轉去厝內面na2想na2做，或者是運用適合e5練習簿仔，叫學生轉去練習。",
          "7. Chok-giap8 pheng5-liong5: lau7-su e7-tang3 iong7 ka-ti7 sou2 siat-ke3 e5 chok-giap8, hou7 hak8-seng tng2 khi3 chhu3 lai7-bin7 na2 siunn7 na2 cho3, hek8-chia2 si7 un7-iong7 sek-hap8 e5 lian7-sip8 phou7-a2, kio3 hak8-seng tng2 khi3 lian7-sip8."
        ],
        [
          "8.電話訪問：老師平常時仔就會當隨時實施，而且無限制是ti7教室內面。老師一般攏用簡單e5話打招呼，ti7真輕鬆e5氣氛之下，用開講e5方式進行。",
          "8. Tian7-oe7 hong2-bun7: lau7-su peng5-siong5-si5-a2 to7 e7-tang3 sui5-si5 sit8-si, ji5-chhiann2 bo5 han7-che3 si7 ti7 kau3-sek lai7-bin7. Lau7-su it-poann long2 iong7 kan2-tan e5 oe7 phah chio-hou, ti7 chin khin-sang e5 khi3-hun chi-ha7, iong7 khai-kang2 e5 hong-sek chin3-heng5."
        ],
        [
          "9.電腦e5運用：目前市面上有lu2來lu2濟語言學習CD，配合教材e5使用，大部分攏有測驗試題e5設計，嘛會使講是做評量e5時一款新e5選擇。",
          "9. Tian7-nau2 e5 un7-iong7: bok8-chian5 chhi7-bin7 siong7 u7 lu2 lai5 lu2 che7 gi2-gian5 hak8-sip8 CD, phoe3-hap8 kau3-chai5 e5 su2-iong7, toa7 pou7-hun7 long2 u7 chhek-giam7 chhi3-te5 e5 siat-ke3, ma7 e7-sai2 kong2 si7 cho3 pheng5-liong5 e5 si5 chit8 khoan2 sin e5 soan2-tek."
        ],
        [
          "統整咱所提供e5一寡評量內容kap方法，多元評量e5方式有「觀察、報告、調查、訪問、作品展示、欣賞、檔案評量、學習單、實作評量、表演、紙筆測驗等等，實在是真豐富。將「考試」變做各式各樣e5評量活動，應用ti7白話字e5教學頂koan5，除了會當評量學生學習e5成果以外，閣會當互學生發展主動學習e5態度。",
          "Thong2-cheng2 lan2 sou2 the5-kiong e5 chit8-koa2 pheng5-liong5 loe7-iong5 kap hong-hoat, to-goan5 pheng5-liong5 e5 hong-sek u7 “koan-chhat, po3-ko3, tiau-cha, hong2-bun7, chok-phin2 tian2-si7, him-siong2, tong2-an3 pheng5-liong5, hak8-sip8-toann, sit8-chok pheng5-liong5, piau2-ian2, choa2-pit chhek-giam7 teng2-teng2, sit8-chai7 si7 chin hong-hu3. Chiong “kho2-chhi3” pian3-cho3 kok sek kok iunn7 e5 pheng5-liong5 oah8-tang7, eng3-iong7 ti7 peh8-oe7-ji7 e5 ka3-hak8 teng2-koan5, tu5-liau2 e7-tang3 pheng5-liong5 hak8-seng hak8-sip8 e5 seng5-ko2 i2-goa7, koh e7-tang3 hou7 hak8-seng hoat-tian2 chu2-tong7 hak8-sip8 e5 thai7-tou7."
        ],
        [
          "（三）評量結果e5表示方法kap解說",
          "(Sann) Pheng5-liong5 kiat-ko2 e5 piau2-si7 hong-hoat kap kai2-soeh"
        ],
        [
          "1.拍分數e5方法",
          "1. Phah hun-sou3 e5 hong-hoat"
        ],
        [
          "老師進行教學評量了後，一定就愛將評量e5結果ka7表示出來，所以就須要替每一個學生「拍分數」，chia所講e5拍分數，無一定著限制ti7用數字來表示評量e5結果，評分e5方式會當有下面這kui2種：",
          "Lau7-su chin3-heng5 ka3-hak8 pheng5-liong5 liau2-au7, it-teng7 to7 ai3 chiong pheng5-liong5 e5 kiat-ko2 ka7 piau2-si7--chhut-lai5, sou2-i2 to7 su-iau3 the3 mui2 chit8 e5 hak8-seng “phah hun-sou3”, chia sou2 kong2 e5 phah hun-sou3, bo5 it-teng7 tioh8 han7-che3 ti7 iong7 sou3-ji7 lai5 piau2-si7 pheng5-liong5 e5 kiat-ko2, pheng5-hun e5 hong-sek e7-tang3 u7 e7-bin7 chit kui2 chiong2:"
        ],
        [
          "(1)百分法：就是傳統用數字表示評量結果e5方式。",
          "(1) Pah-hun-hoat: to7-si7 thoan5-thong2 iong7 sou3-ji7 piau2-si7 pheng5-liong5 kiat-ko2 e5 hong-sek."
        ],
        [
          "(2)等第法：會使用英文字母A、B、C、數字1、2、3，或者是甲、乙、丙、丁來分等級。",
          "(2) Teng2-te7-hoat: e7-sai2 iong7 Eng-bun5 ji7-bu2 A, B, C, sou3-ji7 1, 2, 3, hek8-chia2 si7 kah, it, peng2, teng lai5 hun teng2-kip."
        ],
        [
          "(3)表格法：老師用格仔來表示學生評量了後e5結果。老師會當ti7格仔內面記錄學生e5表現，親像發音或者是表達方式有m7著e5所在，ti7評量以後，提醒學生錯誤e5所在愛閣加強練習。比如像下面這款形式：",
          "(3) Pio2-keh-hoat: lau7-su iong7 keh-a2 lai5 piau2-si7 hak8-seng pheng5-liong5 liau2-au7 e5 kiat-ko2. Lau7-su e7-tang3 ti7 keh-a2 lai7-bin7 ki3-lok8 hak8-seng e5 piau2-hian7, chhin-chhiunn7 hoat-im hek8-chia2 si7 piau2-tat8 hong-sek u7 m7-tioh8 e5 sou2-chai7, ti7 pheng5-liong5 i2-au7, the5-chhenn2 hak8-seng chho3-gou7 e5 sou2-chai7 ai3 koh ka-kiong5 lian7-sip8. Pi2-ju5 chhiunn7 e7-bin7 chit khoan2 heng5-sek:"
        ],
        [
          "(4)勾選法：有時陣老師ham7家長溝通e5聯絡簿仔、親子橋，嘛會使ka7當作一款評量結果表示e5管道，下面就來舉一個例：",
          "(4) Kau-soan2-hoat: u7 si5-chun7 lau7-su ham7 ka-tiunn2 ko-thong e5 lian5-lok8 phou7-a2, chhin-chu2-kio5, ma7 e7-sai2 ka7 tong3-cho3 chit8 khoan2 pheng5-liong5 kiat-ko2 piau2-si7 e5 koan2-to7, e7-bin7 to7 lai5 ki2 chit8 e5 le7:"
        ],
        [
          "(5)描述法：無用「勾選法」來評分，直接將學生表現e5優點、缺點ka7寫出來。比如會當ti7聯絡簿仔面頂列出「老師e5話」這個欄位，互老師來說明評量e5結果。這款評量互學生kap家長攏會當具體了解學習白話字e5問題ti7叨位，以及老師觀察學生e5用心。",
          "(5) Biau5-sut8-hoat: bo5 iong7 “kau-soan2-hoat” lai5 pheng5-hun, tit8-chiap chiong hak8-seng piau2-hian7 e5 iu-tiam2, khoat-tiam2 ka7 sia2--chhut-lai5. Pi2-ju5 e7-tang3 ti7 lian5-lok8 phou7-a2 bin7-teng2 liat8 chhut “lau7-su e5 oe7” chit e5 noa5-ui7, hou7 lau7-su lai5 soeh-beng5 pheng5-liong5 e5 kiat-ko2. Chit khoan2 pheng5-liong5 hou7 hak8-seng kap ka-tiunn2 long2 e7-tang3 ku7-the2 liau2-kai2 hak8-sip8 peh8-oe7-ji7 e5 bun7-te5 ti7 toh-ui7, i2-kip8 lau7-su koan-chhat hak8-seng e5 iong7-sim."
        ],
        [
          "(6)三分法：老師評分會當分做三種結果，親像用「青紅燈」e5表示法，紅燈無通過，黃燈勉強通過，青燈就表示安全過關。",
          "(6) Sam-hun-hoat: lau7-su pheng5-hun e7-tang3 pun-cho3 sann chiong2 kiat-ko2, chhin-chhiunn7 iong7 “chhenn-ang5-teng” e5 piau2-si7-hoat, ang5-teng bo5 thong-koe3, ng5-teng bian2-kiong2 thong-koe3, chhenn-teng to7 piau2-si7 an-choan5 koe3-koan."
        ],
        [
          "2.評量結果e5解說",
          "2. Pheng5-liong5 kiat-ko2 e5 kai2-soeh"
        ],
        [
          "大部分會當用下面這三種方法，來解說評量e5結果。",
          "Toa7 hun7-hun7 e7-tang3 iong7 e7-bin7 chit sann chiong2 hong-hoat, lai5 kai2-soeh pheng5-liong5 e5 kiat-ko2."
        ],
        [
          "(1)相對e5解說法：用全班學生成績e5平均分數，來做基準點，成績ti7平均數以上e5學生屬於卡koan5 e5等級，成績比平均數卡少e5學生就屬於卡ke7 e5等級。",
          "(1) Siong-tui3 e5 kai2-soeh-hoat: iong7 choan5-pan hak8-seng seng5-chek e5 peng5-kin hun-sou3, lai5 cho3 ki-chun2-tiam2, seng5-chek ti7 peng5-kin-sou3 i2-siong7 e5 hak8-seng siok8-i5 khah koan5 e5 teng2-kip, seng5-chek pi2 peng5-kin-sou3 khah chio2 e5 hak8-seng to7 siok8-i5 khah ke7 e5 teng2-kip."
        ],
        [
          "(2)絕對e5解說法：用原先就定好e5標準來判斷學生e5學習成就，比如咱一般攏以六十分做合格e5分數。",
          "(2) Choat8-tui3 e5 kai2-soeh-hoat: iong7 goan5-seng to7 teng7 ho2 e5 phiau-chun2 lai5 phoann3-toan7 hak8-seng e5 hak8-sip8 seng5-chiu7, pi2-ju5 lan2 it-poann long2 i2 lak8-chap8 hun cho3 hap8-keh e5 hun-sou3."
        ],
        [
          "(3)自我比較法：依據自我求進步e5原則，互學生將前後幾擺測驗e5成績家己做一個比較。",
          "(3) Chu7-ngou2 pi2-kau3-hoat: i-ki3 chu7-ngou2 kiu5 chin3-pou7 e5 goan5-chek, hou7 hak8-seng chiong chian5-au7 kui2 pai2 chhek-giam7 e5 seng5-chek ka-ti7 cho3 chit8 e5 pi2-kau3."
        ],
        [
          "國小台語教材評量方式e5應用",
          "Kok-sio2 Tai5-gi2 kau3-chai5 pheng5-liong5 hong-sek e5 eng3-iong7"
        ],
        [
          "（一）現有國小台語教材舉例",
          "(It) Hian7-iu2 kok-sio2 Tai5-gi2 kau3-chai5 ki2-le7"
        ],
        [
          "目前咱所看會著e5台語教材，版本真濟，下面先將所收集著e5教材做一個簡單e5比較：",
          "Bok8-chian5 lan2 sou2 khoann3 e7 tioh8 e5 Tai5-gi2 kau3-chai5, pan2-pun2 chin che7, e7-bin7 seng chiong sou2 siu-chip8 tioh8 e5 kau3-chai5 cho3 chit8 e5 kan2-tan e5 pi2-kau3:"
        ],
        [
          "根據這個簡單e5比較，會當發現目前所收集e5八份教材內面，有一份是用白話字系統拼音，二份用通用系統，其它五份攏是用TLPA系統來拼音。但是咱e5重點是ti7 in e5評量方式頂koan5。安可kap金安所出版e5教材並無看著評量方式e5設計；康軒、光復、翰林所出版e5教材內面嘛無具體e5評量方式，只有針對台語教學e5內容來設計，所以教師干單會使用教學活動e5過程來做「形成性e5評量」；仁林版kap南一版e5教材內面會當看著具體e5評量設計，但是並無真濟種。南一大部分攏是學習單e5運用，仁林主要是進行趣味活動e5評量。",
          "Kin-ki3 chit e5 kan2-tan e5 pi2-kau3, e7-tang3 hoat-hian7 bok8-chian5 sou2 siu-chip8 e5 peh hun7 kau3-chai5 lai7-bin7, u7 chit8 hun7 si7 iong7 peh8-oe7-ji7 he7-thong2 phin-im, nng7 hun7 iong7 Thong-iong7 he7-thong2, ki5-thann gou7 hun7 long2 si7 iong7 TLPA he7-thong2 lai5 phin-im. Tan7-si7 lan2 e5 tiong7-tiam2 si7 ti7 in e5 pheng5-liong5 hong-sek teng2-koan5. An-kho2 kap Kim-an sou2 chhut-pan2 e5 kau3-chai5 peng7 bo5 khoann3 tioh8 pheng5-liong5 hong-sek e5 siat-ke3; Khong-soan, Kong-hok8, Han3-lim5 sou2 chhut-pan2 e5 kau3-chai5 lai7-bin7 ma7 bo5 ku7-the2 e5 pheng5-liong5 hong-sek, chi2-u7 chiam-tui3 Tai5-gi2 ka3-hak8 e5 loe7-iong5 lai5 siat-ke3, sou2-i2 kau3-su kan-tann e7-sai2 iong7 ka3-hak8 oah8-tang7 e5 koe3-theng5 lai5 cho3 “heng5-seng5-seng3 e5 pheng5-liong5”; Jin5-lim5 pan2 kap Lam5-it pan2 e5 kau3-chai5 lai7-bin7 e7-tang3 khoann3 tioh8 ku7-the2 e5 pheng5-liong5 siat-ke3, tan7-si7 peng7 bo5 chin che7 chiong2. Lam5-it toa7 pou7-hun7 long2 si7 hak8-sip8-toann e5 un7-iong7, Jin5-lim5 chu2-iau3 si7 chin3-heng5 chhu3-bi7 oah8-tang7 e5 pheng5-liong5."
        ],
        [
          "整體看起來，目前e5台語教材內底並無真濟評量方式e5設計通好互老師來做評量，按呢有可能會造成老師用測驗e5方式來考學生，無法度真正達成多元評量e5目標。所以，ti7 chia嘛欲呼籲教材e5編輯者，以後會當注意著評量這方面e5設計，m7通將所有e5心力攏khng3 ti7教學活動面頂，無法度互評量來發揮「回饋e5作用」，按呢是一件真可惜e5代誌。",
          "Cheng2-the2 khoann3--khi2-lai5, bok8-chian5 e5 Tai5-gi2 kau3-chai5 lai7-te2 peng7 bo5 chin che7 pheng5-liong5 hong-sek e5 siat-ke3 thang ho2 hou7 lau7-su lai5 cho3 pheng5-liong5, an2-ne u7 kho2-leng5 e7 cho7-seng5 lau7-su iong7 chhek-giam7 e5 hong-sek lai5 kho2 hak8-seng, bo5 hoat-tou7 chin-chiann3 tat8-seng5 to-goan5 pheng5-liong5 e5 bok8-phiau. Sou2-i2 , ti7 chia ma7 beh hou-iok8 kau3-chai5 e5 pian-chip-chia2, i2-au7 e7-tang3 chu3-i3 tioh8 pheng5-liong5 chit hong-bin7 e5 siat-ke3, m7-thang chiong sou2-u7 e5 sim-lek8 long2 khng3 ti7 ka3-hak8 oah8-tang7 bin7-teng2, bo5 hoat-tou7 hou7 pheng5-liong5 lai5 hoat-hui “hoe5-kui7 e5 chok-iong7”, an2-ne si7 chit8 kiann7 chin kho2-sioh e5 tai7-chi3."
        ],
        [
          "（二）教材評量設計ti7白話字教學e5應用",
          "(Ji7) Kau3-chai5 pheng5-liong5 siat-ke3 ti7 peh8-oe7-ji7 ka3-hak8 e5 eng3-iong7"
        ],
        [
          "雖然ti7國小台語教材內底，並無看著針對白話字所設計e5評量方式，但是咱會當將所看著e5評量方法ka7運用ti7白話字教學內面，按呢就變成白話字教學評量e5實用方法loh。下面就提供一寡方法互進行白話字教學e5老師通好做參考。",
          "Sui-jian5 ti7 kok-sio2 Tai5-gi2 kau3-chai5 lai7-te2, peng7 bo5 khoann3 tioh8 chiam-tui3 peh8-oe7-ji7 sou2 siat-ke3 e5 pheng5-liong5 hong-sek, tan7-si7 lan2 e7-tang3 chiong sou2 khoann3 tioh8 e5 pheng5-liong5 hong-hoat ka7 un7-iong7 ti7 peh8-oe7-ji7 ka3-hak8 lai7-bin7, an2-ne to7 pian3-seng5 peh8-oe7-ji7 ka3-hak8 pheng5-liong5 e5 sit8-iong7 hong-hoat loh. E7-bin7 to7 the5-kiong chit8-koa2 hong-hoat hou7 chin3-heng5 peh8-oe7-ji7 ka3-hak8 e5 lau7-su thang ho2 cho3 chham-kho2."
        ],
        [
          "1.趣味活動e5評量",
          "1. chhu3-bi7 oah8-tang7 e5 pheng5-liong5"
        ],
        [
          "(1)打擊魔鬼：將學生分做兩組比賽，老師將白話字母卡m、b、l、ch、t等等khng3 ti7烏枋，兩組各派一個人手夯塑膠做e5摃槌仔，老師念「m」或者是念有包含「m」e5詞，看叨一組先正確摃著字母，就會當得著分數，分數卡濟彼組贏。老師會當用這個方法來了解學生對字母e5辨識情形。",
          "(1) Tann2-kek Mou5-kui2: chiong hak8-seng pun-cho3 nng7 chou pi2-sai3, lau7-su chiong peh8-oe7 ji7-bu2-kha2 m, b, l, ch, t teng2-teng2 khng3 ti7 ou-pang, nng7 chou kok phai3 chit8 e5 lang5 chhiu2 gia5 sok-ka cho3 e5 kong3-thui5-a2, lau7-su liam7 “m” hek8-chia2 si7 liam7 u7 pau-ham5 “m” e5 su5, khoann3 toh chit8 chou seng cheng3-khak kong3 tioh8 ji7-bu2, to7 e7-tang3 tit tioh8 hun-sou3, hun-sou3-kha2 che7 hit chou iann5. Lau7-su e7-tang3 iong7 chit e5 hong-hoat lai5 liau2-kai2 hak8-seng tui3 ji7-bu2 e5 pian7-sek cheng5-heng5."
        ],
        [
          "(2)找好朋友：將圖卡kap詞卡分互學生，比如講ti7老師念「皮鞋」e5時陣，夯皮鞋圖卡e5學生kap夯「phoe5-e5」詞卡e5學生，愛趕緊找著組合e5好朋友，組合正確就成功啊！老師就會當知影學生是m7是已經熟悉所學e5詞彙。",
          "(2) Chhoe7 ho2 peng5-iu2: chiong tou5-kha2 kap su5-kha2 pun hou7 hak8-seng, pi2-ju5 kong2 ti7 lau7-su liam7 “phoe5-e5” e5 si5-chun7, gia5 phoe5-e5 tou5-kha2 e5 hak8-seng kap gia5 “phoe5-e5” su5-kha2 e5 hak8-seng, ai3 koann2-kin2 chhoe7 tioh8 chou-hap8 e5 ho2 peng5-iu2, chou-hap8 cheng3-khak to7 seng5-kong a! Lau7-su to7 e7-tang3 chai-iann2 hak8-seng si7 m7 si7 i2-keng sek8-sai7 sou2 oh8 e5 su5-lui7."
        ],
        [
          "(3)賓果活動：老師請學生將學過e5白話字母卡（4個、9個或者是16個）排ti7桌頂，會當隨便排，老師ti7盒仔內面抽出一個字母e5符號，比如老師抽出「n」，學生愛將「n」夯乎koan5互老師看，夯著e5學生就會當將這張卡反爿，老師繼續一直念落去，學生若將反爿e5卡會使排出一條線（橫e5、直e5、斜 e5攏會使），就馬上喊「賓果」。若是學生夯著字母卡，就表示伊已經會曉辨識字母啊。",
          "(3) Pin-ko2 oah8-tang7: lau7-su chhiann2 hak8-seng chiong oh8 koe3 e5 peh8-oe7 ji7-bu2-kha2 (4 e5, 9 e5 hek8-chia2 si7 16 e5) pai5 ti7 toh-teng2, e7-tang3 sui5-pian7 pai5, lau7-su ti7 ap8-a2 lai7-bin7 thiu chhut chit8 e5 ji7-bu2 e5 hu5-ho7, pi2-ju5 lau7-su thiu chhut “n”, hak8-seng ai3 chiong “n” gia5 hou7 koan5 hou7 lau7-su khoann3, gia5 tioh8 e5 hak8-seng to7 e7-tang3 chiong chit tiunn kha2 peng2-peng5, lau7-su ke3-siok8 it-tit8 liam7--loh8-khi3, hak8-seng na7 chiong peng2-peng5 e5 kha2 e7-sai2 pai5 chhut chit8 tiau5 soann3 (hoainn5 e5, tit8 e5, chhia5 e5 long2 e7-sai2), to7 ma2-siong7 hoah “pin-ko2”. Na7 si7 hak8-seng gia5 tioh8 ji7-bu2-kha2, to7 piau2-si7 i i2-keng e7-hiau2 pian7-sek ji7-bu2 a."
        ],
        [
          "2.學習活動單",
          "2. Hak8-sip8 oah8-tang7-toann"
        ],
        [
          "(1)學習單頂koan5畫出空白e5格仔，互學生根據格仔下面e5指示詞，比如是「chit8 lui2 ang5-hoe」來畫出實物。看學生畫出來e5是m7是正確，評量in對詞彙e5了解情形。",
          "(1) Hak8-sip8-toann teng2-koan5 oe7 chhut khang3-peh8 e5 keh-a2, hou7 hak8-seng kin-ki3 keh-a2 e7-bin7 e5 chi2-si7-su5, pi2-ju5 si7 “chit8 lui2 ang5-hoe” lai5 oe7 chhut sit8-but8. Khoann3 hak8-seng oe7--chhut-lai5 e5 si7 m7 si7 cheng3-khak, pheng5-liong5 in tui3 su5-lui7 e5 liau2-kai2 cheng5-heng5."
        ],
        [
          "(2)聽看覓才寫出來：老師念出一寡詞彙，比如互學生聽看詞內底有「i」e5就寫「1」；有「ui」e5就寫「2」；有「iu」e5寫「3」等等。Ti7 chia簡單舉一e5例：",
          "(2) Thiann khoann3 mai7 chiah sia2--chhut-lai5: lau7-su liam7 chhut chit8-koa2 su5-lui7, pi2-ju5 hou7 hak8-seng thiann khoann3 su5 lai7-te2 u7 “i” e5 to7 sia2 “1”; u7 “ui” e5 to7 sia2 “2”; u7 “iu” e5 sia2 “3” teng2-teng2. Ti7 chia kan2-tan ki2 chit8 e5 le7:"
        ],
        [
          "(3)連看覓：老師寫出kui2個詞，互學生將後尾有「i」e5詞ka7連做伙。這個方式有伊e5缺點，就是有e5學生可能會曉連，但是[勿+會]曉念。所以教師愛閣配合其它e5方式來評量。",
          "(3) Lian5 khoann3 mai7: lau7-su sia2 chhut kui2 e5 su5, hou7 hak8-seng chiong au7-boe2 u7 “i” e5 su5 ka7 lian5 cho3-hoe2. Chit e5 hong-sek u7 i e5 khoat-tiam2, to7-si7 u7 e5 hak8-seng kho2-leng5 e7-hiau2 lian5, tan7-si7 be7-hiau2 liam7. Sou2-i2 kau3-su ai3 koh phoe3-hap8 ki5-tha e5 hong-sek lai5 pheng5-liong5."
        ],
        [
          "3.其它e5方法",
          "3. Ki5-tha e5 hong-hoat"
        ],
        [
          "(1)看翁仔圖講故事、搬戲：互學生看翁仔圖，鼓勵學生聯想，而且會當發表家己e5想法，或者是進行角色搬演，用來評量學生表達e5流利程度。",
          "(1) Khoann3 ang-a2-tou5 kong2 kou3-su7, poann-hi3: hou7 hak8-seng khoann3 ang-a2-tou5, kou2-le7 hak8-seng lian5-siong2, ji5-chhiann2 e7-tang3 hoat-piau2 ka-ti7 e5 siunn7-hoat, hek8-chia2 si7 chin3-heng5 kak-sek poann-ian2, iong7 lai5 pheng5-liong5 hak8-seng piau2-tat8 e5 liu2-liah8 theng5-tou7."
        ],
        [
          "(2)韻母聽辨比賽：將學生分做kui2排，老師互每一排最後一個學生抽韻母卡，然後學生愛ti7伊頭前彼個同學e5耳仔邊細聲講出這個韻母，一個傳一個，最後請每一排e5頭一個學生將答案講出來或者是寫ti7烏枋。M7若是韻母，聲母嘛會當用這種方式進行評量。",
          "(2) Un7-bu2 theng-pian7 pi2-sai3: chiong hak8-seng pun-cho3 kui2 pai5, lau7-su hou7 mui2 chit8 pai5 choe3-au7 chit8 e5 hak8-seng thiu un7-bu2-kha2, jian5-au7 hak8-seng ai3 ti7 i thau5-cheng5 hit e5 tong5-oh8 e5 hi7-a2-pinn se3-siann kong2 chhut chit e5 un7-bu2, chit8 e5 thoan5 chit8 e5, choe3-au7 chhiann2 mui2 chit8 pai5 e5 thau5 chit8 e5 hak8-seng chiong tap-an3 kong2--chhut-lai5 hek8-chia2 si7 sia2 ti7 ou-pang. M7-na7 si7 un7-bu2, siann-bu2 ma7 e7-tang3 iong7 chit chiong2 hong-sek chin3-heng5 pheng5-liong5."
        ]
      ],
      "篇名": "白話字教學e5評量原則kap方法"
    }
  ]
}
