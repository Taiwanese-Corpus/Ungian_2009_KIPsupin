{
  "作者": "蔣為文",
  "出版年": "2006",
  "出版者": "2006台灣羅馬字國際學術研討會",
  "文類": "論文",
  "書寫系統": "羅馬字",
  "資料": [
    {
      "段": [
        [
          "話頭",
          "Oe7-thau5"
        ],
        [
          "台灣ham7越南penn5-penn5是漢字文化圈e5成員ma7 long2 bat受中國e5直接統治。M7-koh ti7脫漢e5路途當中，台灣kap越南soah行無kang7 e5速度。Chit e5無kang7 tu2好e7-sai2 ui3 20世紀初e5羅馬字運動看出明顯e5對比。",
          "Tai5-oan5 ham7 Oat8-lam5 penn5-penn5 si7 Han3-ji7 bun5-hoa3-khoan e5 seng5-goan5 ma7 long2 bat siu7 Tiong-kok e5 tit8-chiap thong2-ti7. M7-koh ti7 thoat-Han3 e5 lou7-tou5 tong-tiong, Tai5-oan5 kap Oat8-lam5 soah kiann5 bo5-kang7 e5 sok-tou7. Chit e5 bo5-kang7 tu2-ho2 e7-sai2 ui3 20 se3-ki2 chhe e5 Lo5-ma2-ji7 un7-tong7 khoann3 chhut beng5-hian2 e5 tui3-pi2."
        ],
        [
          "自1842年中國ham7英國發生鴉片戰爭koh戰輸以來，中國ti7漢字文化圈內底e5主宰地位愈來愈降低。Chit e5情形tu2好hou7台灣kap越南有真好e5脫漢、建立現代民族國家(nation-state) e5機會。",
          "Chu7 1842 ni5 Tiong-kok ham7 Eng-kok hoat-seng A-phian3 chian3-cheng koh chian3 su i2-lai5, Tiong-kok ti7 Han3-ji7 bun5-hoa3-khoan lai7-te2 e5 chu2-chai2 te7-ui7 lu2 lai5 lu2 kang3 ke7. Chit e5 cheng5-heng5 tu2-ho2 hou7 Tai5-oan5 kap Oat8-lam5 u7 chin ho2 e5 thoat-Han3, kian3-lip8 hian7-tai7 bin5-chok8 kok-ka (nation-state) e5 ki-hoe7."
        ],
        [
          "中國清朝ti7 1885年正式放棄對越南e5宗主國地位，koh承認越南改由法國保護。自an2-ne，一直到1945年越南民主共和國成立chin3前e5 chit段時間，越南chiann5做法國e5殖民地。台灣ti7 1895年ma7 ui3中國e5手頭變做日本e5殖民地。換chit8句話講，ti7 19世紀後期，台灣kap越南long2 chiann5做近代帝國主義國家e5殖民統治。",
          "Tiong-kok Chheng-tiau5 ti7 1885 ni5 cheng3-sek hong3-khi3 tui3 Oat8-lam5 e5 chong-chu2-kok te7-ui7, koh seng5-jin7 Oat8-lam5 kai2 iu5 Hoat-kok po2-hou7. Chu7 an2-ne, it-tit8 kau3 1945 ni5 Oat8-lam5 Bin5-chu2 Kiong7-ho5-kok seng5-lip8 chin3-cheng5 e5 chit toann7 si5-kan, Oat8-lam5 chiann5-cho3 Hoat-kok e5 sit8-bin5-te7. Tai5-oan5 ti7 1895 ni5 ma7 ui3 Tiong-kok e5 chhiu2-thau5 pian3-cho3 Jit8-pun2 e5 sit8-bin5-te7. Oann7 chit8 ku3 oe7 kong2, ti7 19 se3-ki2 au7-ki5, Tai5-oan5 kap Oat8-lam5 long2 chiann5-cho3 kin7-tai7 te3-kok-chu2-gi7 kok-ka e5 sit8-bin5 thong2-ti7."
        ],
        [
          "台灣ham7越南分別hou7日本kap法國殖民e5初期long2採取武力抗爭e5方式。M7-koh，到kah 20世紀，in long2改用文化kap政治抵抗e5新步數。Ti7 20世紀初，in long2 tu2 tioh8語文改革e5迫切問題。台灣kap越南雙方e5知識份子long2感受tioh8舊式e5文言文對beh進行現代e5國民教育有阻礙，所以改用白話e5書寫形式to7 chiann5做hit時e5主流聲音。M7-koh，續--來beh用siann2款e5語言白話 kap文字形式to7造成真大e5爭論。",
          "Tai5-oan5 ham7 Oat8-lam5 hun-piat8 hou7 Jit8-pun2 kap Hoat-kok sit8-bin5 e5 chhou-ki5 long2 chhai2-chhu2 bu2-lek8 khong3-cheng e5 hong-sek. M7-koh, kau3 kah 20 se3-ki2, in long2 kai2 iong7 bun5-hoa3 kap cheng3-ti7 te2-khong3 e5 sin pou7-sou3. Ti7 20 se3-ki2 chhe, in long2 tu2 tioh8 gi2-bun5 kai2-kek e5 pek-chhiat bun7-te5. Tai5-oan5 kap Oat8-lam5 siang-hong e5 ti3-sek hun7-chu2 long2 kam2-siu7 tioh8 ku7-sek e5 bun5-gian5-bun5 tui3 beh chin3-heng5 hian7-tai7 e5 kok-bin5 kau3-iok8 u7 chou2-gai7, sou2-i2 kai2-iong7 peh8-oe7 e5 su-sia2 heng5-sek to7 chiann5-cho3 hit-si5 e5 chu2-liu5 siann-im. M7-koh, soa3--lai5 beh iong7 siann2-khoan2 e5 gi2-gian5 peh8-oe7 kap bun5-ji7 heng5-sek to7 cho7-seng5 chin toa7 e5 cheng-lun7."
        ],
        [
          "Ti7台灣，主張用白話文e5人分做3大派。In分別主張用日文、中國文kap台灣文。主張用台灣文e5 koh有漢字、羅馬字kap Kana e5文字差異。Che當中，雖bong2 ti7教會lin3有真che7人teh用俗稱白話字e5羅馬字來書寫台語，m7-koh羅馬字對hit-koa2教會以外e5知識份子來講soah無受tioh8重視。致使白話字ti7語文改革風行e5 20世紀初失去出頭e5機會。",
          "Ti7 Tai5-oan5, chu2-tiunn iong7 peh8-oe7-bun5 e5 lang5 hun-cho3 3 toa7 phai3. In hun-piat8 chu2-tiunn iong7 Jit8-bun5, Tiong-kok-bun5 kap Tai5-oan5-bun5. Chu2-tiunn iong7 Tai5-oan5-bun5 e5 koh u7 Han3-ji7, Lo5-ma2-ji7 kap Kana e5 bun5-ji7 chha-ek8. Che tong-tiong, sui-bong2 ti7 kau3-hoe7 lin3 u7 chin che7 lang5 teh iong7 siok8-chheng Peh8-oe7-ji7 e5 Lo5-ma2-ji7 lai5 su-sia2 Tai5-gi2, m7-koh Lo5-ma2-ji7 tui3 hit-koa2 kau3-hoe7 i2-goa7 e5 ti3-sek hun7-chu2 lai5 kong2 soah bo5 siu7 tioh8 tiong7-si7. Ti3-su2 Peh8-oe7-ji7 ti7 gi2-bun5 kai2-kek hong-heng5 e5 20 se3-ki2 chhe sit-khi3 chhut-thau5 e5 ki-hoe7."
        ],
        [
          "對照之下，雖bong2越南ma7分做法文、漢文kap羅馬字3派，m7-koh羅馬字ti7 1907年東京義塾成立以來to7 tauh8-tauh8-a2受知識份子e5認同，lou7尾ti7 1945年取tioh8國家唯一e5正式文字e5地位。是an2-choann2越南羅馬字e7-tang3 ti7越南戰贏漢字kap法文？Che to7是chit篇論文beh探討e5重點。",
          "Tui3-chiau3 chi-ha7, sui-bong2 Oat8-lam5 ma7 hun-cho3 Hoat-bun5, Han3-bun5 kap Lo5-ma2-ji7 3 phai3, m7-koh Lo5-ma2-ji7 ti7 1907 ni5 Tang-kiann Gi7-siok8 seng5-lip8 i2-lai5 to7 tauh8-tauh8-a2 siu7 ti3-sek hun7-chu2 e5 jin7-tong5, lou7-boe2 ti7 1945 ni5 chhu2 tioh8 kok-ka ui5-it e5 cheng3-sek bun5-ji7 e5 te7-ui7. Si7 an2-choann2 Oat8-lam5 Lo5-ma2-ji7 e7-tang3 ti7 Oat8-lam5 chian3 iann5 Han3-ji7 kap Hoat-bun5? Che to7 si7 chit phinn lun7-bun5 beh tham3-tho2 e5 tiong7-tiam2."
        ],
        [
          "結論",
          "Kiat-lun7"
        ],
        [
          "越南因為內外因素long2對羅馬字有利，所以有才tiau5推sak成功。台灣因為hou7 penn5-penn5 漢字文化圈成員e5日本統治，所以無法度透過外來e5力量phah破漢字e5迷思。Ka2-su2 1884年清國ham7法國為tioh8越南問題所發生e5清法戰爭延續落去，而且法國同時佔領越南kap台灣，an2-ne台灣人hoan7-se3 to7 e7-sai2跳脫漢字e5 khok-a2。總--是，歷史無可能行翻頭。若an2-ne，羅馬字beh an2-choann2 chiah e7-tang3 ti7台灣推sak成功neh？",
          "Oat8-lam5 in-ui7 lai7-goa7 in-sou3 long2 tui3 Lo5-ma2-ji7 iu2-li7, sou2-i2 u7 chai5-tiau5 chhui-sak seng5-kong. Tai5-oan5 in-ui7 hou7 penn5-penn5 Han3-ji7 bun5-hoa3-khoan seng5-goan5 e5 Jit8-pun2 thong2-ti7, sou2-i2 bo5 hoat-tou7 thau3-koe3 goa7-lai5 e5 lek8-liong7 phah-phoa3 Han3-ji7 e5 be5-su. Ka2-su2 1884 ni5 Chheng-kok ham7 Hoat-kok ui7 tioh8 Oat8-lam5 bun7-te5 sou2 hoat-seng e5 Chheng-Hoat Chian3-cheng ian5-soa3--loh8-khi3, ji5-chhiann2 Hoat-kok tong5-si5 chiam3-nia2 Oat8-lam5 kap Tai5-oan5, an2-ne Tai5-oan5-lang5 hoan7-se3 to7 e7-sai2 thiau3-thoat Han3-ji7 e5 khok-a2. Chong2--si7, lek8-su2 bo5 kho2-leng5 kiann5 hoan-thau5. Na7 an2-ne, Lo5-ma2-ji7 beh an2-choann2 chiah e7-tang3 ti7 Tai5-oan5 chhui-sak seng5-kong neh?"
        ],
        [
          "Siong7無，ti7現階段ai3 ka7台灣母語kap羅馬字列入學校內底有考試e5正式教育lin3。而且所有e5教師kap公務人員甄選long2 ai3加考台灣母語kap羅馬字。政府ma7 ai3針對羅馬字進行標準化e5 khang-khoe3，建立台語認證制度，開發台語相關e5電腦軟體。Lan2 ma7 ai3要求政府比照原住民UGH kap客家UGH，成立台語電視台kap台語UGH。",
          "Siong7-bo5, ti7 hian7-kai-toann7 ai3 ka7 Tai5-oan5 bo2-gi2 kap Lo5-ma2-ji7 liat8 jip8 hak8-hau7 lai7-te2 u7 kho2-chhi3 e5 cheng3-sek kau3-iok8 lin3. Ji5-chhiann2 sou2-u7 e5 kau3-su kap kong-bu7 jin5-goan5 chin-soan2 long2 ai3 ka kho2 Tai5-oan5 bo2-gi2 kap Lo5-ma2-ji7. Cheng3-hu2 ma7 ai3 chiam-tui3 Lo5-ma2-ji7 chin3-heng5 phiau-chun2-hoa3 e5 khang-khoe3, kian3-lip8 Tai5-gi2 jin7-cheng3 che3-tou7, khai-hoat Tai5-gi2 siong-koan e5 tian7-nau2 nng2-the2. Lan2 ma7 ai3 iau-kiu5 cheng3-hu2 pi2-chiau3 Goan5-chu7-bin5 UGH kap Kheh-ka UGH, seng5-lip8 Tai5-gi2 tian7-si7-tai5 kap Tai5-gi2 UGH."
        ],
        [
          "歷史背景",
          "Lek8-su2 poe7-keng2"
        ],
        [
          "自公元前111年中國e5漢武帝ka7越南納入中國版圖了一直到公元後939年chit chit8千外冬當中，除了少數起義成功e5時間之外，chhun--e5 long2是ti7中國e5直接統治之下。Ti7 chit e5「北屬」時期，漢字文言文是唯一e5正式文字。",
          "Chu7 Kong-goan5 cheng5 111 ni5 Tiong-kok e5 Han3-bu2-te3 ka7 Oat8-lam5 lap8-jip8 Tiong-kok pan2-tou5 liau2 it-tit8 kau3 Kong-goan5 au7 939 ni5 chit chit8-chheng goa7 tang tong-tiong, tu5-liau2 chio2-sou3 khi2-gi7 seng5-kong e5 si5-kan chi-goa7, chhun--e5 long2 si7 ti7 Tiong-kok e5 tit8-chiap thong2-ti7 chi-ha7. Ti7 chit e5 “Pak-siok8” si5-ki5, Han3-ji7 bun5-gian5-bun5 si7 ui5-it e5 cheng3-sek bun5-ji7."
        ],
        [
          "後--來越南利用中國唐朝末年天下大亂e5時ti7 939年脫離中國，建立ka-ti7 e5王朝。雖bong2是獨立，m7-koh為tioh8維持in王朝e5穩定，in tioh8-ai3不時ka7中國皇帝朝貢、承認中國e5宗主國地位。Chit種宗藩關係一直到19世紀後半期法國勢力e5介入chiah改變。",
          "Au7--lai5 Oat8-lam5 li7-iong7 Tiong-kok Tong5-tiau5 boat8-ni5 thian-ha7 tai7-loan7 e5 si5 ti7 939 ni5 thoat-li5 Tiong-kok, kian3-lip8 ka-ti7 e5 ong5-tiau5. Sui-bong2 si7 tok8-lip8, m7-koh ui7 tioh8 ui5-chhi5 in ong5-tiau5 e5 un2-teng7, in tioh8-ai3 put-si5 ka7 Tiong-kok hong5-te3 tiau5-kong3, seng5-jin7 Tiong-kok e5 chong-chu2-kok te7-ui7. Chit chiong2 chong-hoan koan-he7 it-tit8 kau3 19 se3-ki2 au7 poann3-ki5 Hoat-kok se3-lek8 e5 kai3-jip8 chiah kai2-pian3."
        ],
        [
          "Ti7 chit chit8千外冬e5封建王朝時期，除了少數e5國王在位其間像講Ho Quy Li (1400-1407) kap Quang Trung (1788-1792)，越南大多數e5王朝iau2是採用漢字文言文做正式e5文字。雖bong2官方用漢字做正式文字，m7-koh自10世紀 以來民間開始出現chit8種利用修改漢字來書寫越南話e5文字號做「字喃」(Chu Nom)。Chit種字喃to7類似台灣e5歌a2冊lin3用漢字來寫台語an2-ne e5做法。雖bong2字喃ti7越南出現chit8千冬，m7-koh i lou7尾並無取代漢字e5地位。",
          "Ti7 chit chit8-chheng goa7 tang e5 hong-kian3 ong5-tiau5 si5-ki5, tu5-liau2 chio2-sou3 e5 kok-ong5 chai7-ui7 ki5-kan chhiunn7-kong2 Ho Quy Li (1400-1407) kap Quang Trung (1788-1792), Oat8-lam5 toa7-to-sou3 e5 ong5-tiau5 iau2 si7 chhai2-iong7 Han3-ji7 bun5-gian5-bun5 cho3 cheng3-sek e5 bun5-ji7. Sui-bong2 koann-hong iong7 Han3-ji7 cho3 cheng3-sek bun5-ji7, m7-koh chu7 10 se3-ki2 i2-lai5 bin5-kan khai-si2 chhut-hian7 chit8 chiong2 li7-iong7 siu-kai2 Han3-ji7 lai5 su-sia2 Oat8-lam5-oe7 e5 bun5-ji7 ho7-cho3 “Ji7-lam5” (Chu Nom). Chit chiong2 Ji7-lam5 to7 lui7-su7 Tai5-oan5 e5 koa-a2-chheh lin3 iong7 Han3-ji7 lai5 sia2 Tai5-gi2 an2-ne e5 cho3-hoat. Sui-bong2 Ji7-lam5 ti7 Oat8-lam5 chhut-hian7 chit8-chheng tang, m7-koh i lou7-boe2 peng7 bo5 chhu2-tai7 Han3-ji7 e5 te7-ui7."
        ],
        [
          "除了有出現字喃之外，ti7 17世紀koh有羅馬字透過傳教士傳來越南。羅馬字初期kan-tann ti7教會lin3使用，一直到19世紀法國勢力進入越南了chiah ti7教會以外e5使用領域普遍起來。Chit套羅馬字後來號做「國語字」(chu Quoc ngu)，變成目前越南官方teh使用e5正式文字。",
          "Tu5-liau2 u7 chhut-hian7 Ji7-lam5 chi-goa7, ti7 17 se3-ki2 koh u7 Lo5-ma2-ji7 thau3-koe3 thoan5-kau3-su7 thoan5 lai5 Oat8-lam5. Lo5-ma2-ji7 chhou-ki5 kan-tann ti7 kau3-hoe7 lin3 su2-iong7, it-tit8 kau3 19 se3-ki2 Hoat-kok se3-lek8 chin3-jip8 Oat8-lam5 liau2 chiah ti7 kau3-hoe7 i2-goa7 e5 su2-iong7 leng2-hek8 phou2-phian3--khi2-lai5. Chit tho3 Lo5-ma2-ji7 au7-lai5 ho7-cho3 “Kok-gi2-ji7” (chu Quoc ngu), pian3-seng5 bok8-chian5 Oat8-lam5 koann-hong teh su2-iong7 e5 cheng3-sek bun5-ji7."
        ],
        [
          "Ti7越南，in先有漢字、字喃，續--來chiah有羅馬字。羅馬字雖bong2 khah慢到，m7-koh i lou7尾戰贏漢字kap字喃chiann5做正式文字。換tng2來看台灣，台灣chit8開始先有羅馬字，m7-koh後來e5漢字soah toe3 tioh8台灣人漢化e5加深變kah愈來愈chhang3-chhiu。",
          "Ti7 Oat8-lam5, in seng u7 Han3-ji7, Ji7-lam5, soa3--lai5 chiah u7 Lo5-ma2-ji7. Lo5-ma2-ji7 sui-bong2 khah ban7 kau3, m7-koh i lou7-boe2 chian3 iann5 Han3-ji7 kap Ji7-lam5 chiann5-cho3 cheng3-sek bun5-ji7. Oann7 tng2 lai5 khoann3 Tai5-oan5, Tai5-oan5 chit8 khai-si2 seng u7 Lo5-ma2-ji7, m7-koh au7-lai5 e5 Han3-ji7 soah toe3 tioh8 Tai5-oan5-lang5 Han3-hoa3 e5 ka-chhim pian3 kah lu2 lai5 lu2 chhang3-chhiu."
        ],
        [
          "台灣原起頭是原住民e5部落社會，並無發展出書寫e5文字系統。到kah 17世紀e5時，因為荷蘭人佔領台灣，in透過傳教士ka7羅馬字傳入來。Chit套文字主要leh書寫平埔族e5語言，現在通稱做「新港文」。可惜chit套文字toe3 tioh8平埔族e5漢化soah來ti7 19世紀初失傳去。鄭成功政權趕走荷蘭人，佔領台灣了正式ka7漢字kap科舉制度引進入來。自an2-ne，漢字文言文soah chiann5做鄭--氏政權kap清國統治台灣e5時e5官方文字。",
          "Tai5-oan5 goan5-khi2-thau5 si7 goan5-chu7-bin5 e5 pou7-loh8 sia7-hoe7, peng7 bo5 hoat-tian2 chhut su-sia2 e5 bun5-ji7 he7-thong2. Kau3 kah 17 se3-ki2 e5 si5, in-ui7 Ho-lan-lang5 chiam3-nia2 Tai5-oan5, in thau3-koe3 thoan5-kau3-su7 ka7 Lo5-ma2-ji7 thoan5--jip8-lai5. Chit tho3 bun5-ji7 chu2-iau3 leh su-sia2 penn5-pou-chok8 e5 gi2-gian5, hian7-chai7 thong-chheng cho3 “Sin-kang2-bun5”. Kho2-sioh chit tho3 bun5-ji7 toe3 tioh8 penn5-pou-chok8 e5 Han3-hoa3 soah lai5 ti7 19 se3-ki2 chhe sit-thoan5--khi3. Tenn7 Seng5-kong cheng3-koan5 koann2 chau2 Ho-lan-lang5, chiam3-nia2 Tai5-oan5 liau2 cheng3-sek ka7 Han3-ji7 kap Kho-ki2 che3-tou7 in2-chin3--jip8-lai5. Chu7 an2-ne, Han3-ji7 bun5-gian5-bun5 soah chiann5-cho3 Tenn7--si3 cheng3-koan5 kap Chheng-kok thong2-ti7 Tai5-oan5 e5 si5 e5 koann-hong bun5-ji7."
        ],
        [
          "到kah 1860年因為天津條約開放傳教士來傳教，所以第二波e5羅馬字koh透過傳教士傳來台灣。Chit波羅馬字主要leh書寫台語，號做「白話字」也是「教會羅馬字」。",
          "Kau3 kah 1860ni5in-ui7 Thian-tin tiau5-iok khai-hong3 thoan5-kau3-su7 lai5 thoan5-kau3, sou2-i2 te7 gi7 pho e5 Lo5-ma2-ji7 koh thau3-koe3 thoan5-kau3-su7 thoan5 lai5 Tai5-oan5. Chitpho Lo5-ma2-ji7 chu2-iau3 leh su-sia2 Tai5-gi2, ho7-cho3 “Peh8-oe7-ji7” ia7si7 “kau3-hoe7 Lo5-ma2-ji7”."
        ],
        [
          "Ti7早期推sak白話字siong7有貢獻e5是長老教會。其中Barclay牧師(1849-1935)設立台南神學院(1876)，創辦俗稱「新樓冊房」e5「聚珍堂」e5白話字印刷廠(1884)，發行白話字e5報紙「台灣府城教會報」(1885)。因為Barclay e5推sak，白話字ti7 19世紀尾e5台灣教會內to7得tioh8一定e5普遍使用率。可惜教會外e5知識份子無注重chit e5事實soah ti7 20世紀初語文改革進行kah tng chhia-iann7 e5時ka7白話字 khng3 ti7 kha-chiah-phiann後。",
          "Ti7 cha2-ki5 chhui-sak Peh8-oe7-ji7 siong7 u7 kong3-hian3 e5 si7 Tiunn2-lo2 kau3-hoe7. Ki5-tiong Barclay bok8-su (1849-1935) siat-lip8 Tai5-lam5 Sin5-hak8-inn7 (1876), chhong3-pan7 siok8-chheng “Sin-lau5 chheh-pang5” e5 “Chu7-tin-tong5” e5 Peh8-oe7-ji7 in3-soat-chhiunn2 (1884), hoat-heng5 Peh8-oe7-ji7 e5 po3-choa2 “Tai5-oan5 Hu2-siann5 Kau3-hoe7-po3” (1885). In-ui7 Barclay e5 chhui-sak, Peh8-oe7-ji7 ti7 19 se3-ki2 boe2 e5 Tai5-oan5 kau3-hoe7 lai7 to7 tit tioh8 it-teng7 e5 phou2-phian3 su2-iong7-lut8. Kho2-sioh kau3-hoe7 goa7 e5 ti3-sek hun7-chu2 bo5 chu3-tiong7 chit e5 su7-sit8 soah ti7 20 se3-ki2 chhe gi2-bun5 kai2-kek chin3-heng5 kah tng chhia-iann7 e5 si5 ka7 Peh8-oe7-ji7 khng3 ti7 kha-chiah-phiann au7."
        ],
        [
          "外部因素",
          "Goa7-pou7 in-sou3"
        ],
        [
          "台灣kap越南e7進行語文改革，che kap in ti7 19世紀尾受帝國主義者殖民有關係。Ma7因為in tu2 tioh8 e5殖民者來自無kang7文化背景致使羅馬字ti7台灣kap越南有無kang7 e5發展。",
          "Tai5-oan5 kap Oat8-lam5 e7 chin3-heng5 gi2-bun5 kai2-kek, che kap in ti7 19 se3-ki2 boe2 siu7 te3-kok-chu2-gi7-chia2 sit8-bin5 u7 koan-he7. Ma7 in-ui7 in tu2 tioh8 e5 sit8-bin5-chia2 lai5-chu7 bo5-kang7 bun5-hoa3 poe7-keng2 ti3-su2 Lo5-ma2-ji7 ti7 Tai5-oan5 kap Oat8-lam5 u7 bo5-kang7 e5 hoat-tian2."
        ],
        [
          "法國殖民者來自羅馬字e5文化背景。I ti7 1862年佔領越南南peng5「嘉定」、「邊和」kap「定祥」3省了繼續tauh8-tauh8-a2吞併越南全國。法國殖民者統治越南e5時，in認為中國是法國kap越南之間e5第三者，對法國統治越南有潛在e5威脅。若beh將越南kap中國永久割開，就ai3將連接in 2國之間e5線切斷。因為越南長期以來long2 ka7中國奉做宗主國，ma7透過漢字學習中國文化kap價值觀，ka2-su2 hou7越南人繼續使用漢字就等於是hou7越南保持ham7中國e5親密關係。所以法國認定連接越南kap中國之間e5 hit條線就是「漢字」。為tioh8 hou7越南斷絕ham7中國e5關係thang親近法國，無將漢字theh8掉be7-sai2。法國人想--出-來e5策略是用「羅馬字」取代漢字。In認為越南人若e7-tang3接受羅馬字，an2-ne未來beh koh進1步接受「法文」e5可能性就愈koan5。法國人所推行e5羅馬字就是ti7 17世紀經由傳教士傳入越南，ti7越南教會界使用200外冬e5羅馬字。",
          "Hoat-kok sit8-bin5-chia2 lai5-chu7 Lo5-ma2-ji7 e5 bun5-hoa3 poe7-keng2. I ti7 1862 ni5 chiam3-nia2 Oat8-lam5 lam5-peng5 “Ka-teng7”, “Pian-ho5” kap “Teng7-siong5” 3 seng2 liau2 ke3-siok8 tauh8-tauh8-a2 thun-peng3 Oat8-lam5 choan5 kok. Hoat-kok sit8-bin5-chia2 thong2-ti7 Oat8-lam5 e5 si5,in jin7-ui5 Tiong-kok si7 Hoat-kok kap Oat8-lam5 chi-kan e5 te7-sann-chia2, tui3 Hoat-kok thong2-ti7 Oat8-lam5 u7 chiam5-chai7 e5 ui-hiap8. Na7 beh chiong Oat8-lam5 kap Tiong-kok eng2-ku2 koah--khui, chiu7 ai3 chiong lian5-chiap in 2 kok chi-kan e5 soann3 chhiat-tng7. In-ui7 Oat8-lam5 tng5-ki5 i2-lai5 long2 ka7 Tiong-kok hong7 choe3 chong-chu2-kok,ma7 thau3-koe3 Han3-ji7 hak8-sip8 Tiong-kok bun5-hoa3 kap ke3-tat8-koan, ka2-su2 hou7 Oat8-lam5-lang5 ke3-siok8 su2-iong7 Han3-ji7 chiu7 teng2-i5 si7 hou7 Oat8-lam5 po2-chhi5 ham7 Tiong-kok e5 chhin-bit8 koan-he7. Sou2-i2 Hoat-kok jin7-teng7 lian5-chiap Oat8-lam5 kap Tiong-kok chi-kan e5 hit tiau5 soann3 chiu7-si7 “Han3-ji7”. Ui7 tioh8 hou7 Oat8-lam5 toan7-choat8 ham7 Tiong-kok e5 koan-he7 thang chhin-kun7 Hoat-kok, bo5 chiong Han3-ji7 theh8-tiau7 be7-sai2. Hoat-kok-lang5 siunn7--chhut-lai5 e5 chhek-liok8 si7 eng7 “Lo5-ma2-ji7” chhu2-tai7 Han3-ji7. In jin7-ui5 Oat8-lam5-lang5 na7 e7-tang3 chiap-siu7 Lo5-ma2-ji7, an2-ne bi7-lai5 beh koh chin3-chit8-pou7 chiap-siu7 “Hoat-bun5” e5 kho2-leng5-seng3 chiu7 lu2 koan5. Hoat-kok-lang5 sou2 thui-heng5 e5 Lo5-ma2-ji7 chiu7-si7 ti7 17 se3-ki2 keng-iu5 thoan5-kau3-su7 thoan5 jip8 Oat8-lam5,ti7 Oat8-lam5 kau3-hoe7-kai3 su2-iong7 200 goa7 tang e5 Lo5-ma2-ji7."
        ],
        [
          "雖然法國殖民者推sak羅馬字e5最後目的是推廣法文，m7-koh i無形中soah提供越南羅馬字初期成長e5奶水。像講，法國殖民者ka7羅馬字列入學校課程，koh ti7 1865年由官方發行第一份e5羅馬字報紙《嘉定報》(Gia Dinh Bao)；越南羅馬字ma7 ui3 hit cham7開始號做「chu Quoc Ngu」。《嘉定報》就ham7台灣1885年出版e5第一份羅馬字報紙《台灣府城教會報》kang7款，有chhoa7頭普及羅馬字e5貢獻。另外chit8 e5推廣羅馬字e5例是，南部總督ti7 1882年簽訂chit8份規定所有越南話e5公文ai3用羅馬字寫e5議定。法國人為tioh8 phah破「科舉制度」對漢字e5保護，in ti7 1915 kap 1919年分別廢除越南北部kap中部e5科舉考試。",
          "Sui-jian5 Hoat-kok sit8-bin5-chia2 chhui-sak Lo5-ma2-ji7 e5 choe3-au7 bok8-tek si7 thui-kong2 Hoat-bun5, m7-koh i bo5-heng5 tiong soah the5-kiong Oat8-lam5 Lo5-ma2-ji7 chhou-ki5 seng5-tiong2 e5 ni-chui2. Chhiunn7-kong2, Hoat-kok sit8-bin5-chia2 ka7 Lo5-ma2-ji7 liat8 jip8 hak8-hau7 kho3-teng5, koh ti7 1865 ni5 iu5 koann-hong hoat-heng5 te7-it hun7 e5 Lo5-ma2-ji7 po3-choa2 “Ka-teng7-po3” (Gia Dinh Bao); Oat8-lam5 Lo5-ma2-ji7 ma7 ui3 hit cham7 khai-si2 ho7-choe3 “chu Quoc Ngu”. “Ka-teng7-po3” chiu7 ham7 Tai5-oan5 1885 ni5 chhut-pan2 e5 te7-it hun7 Lo5-ma2-ji7 po3-choa2 “Tai5-oan5 hu2-siann5 Kau3-hoe7-po3” kang7-khoan2, u7 chhoa7-thau5 phou2-kip8 Lo5-ma2-ji7 e5 kong3-hian3. Leng7-goa7 chit8 e5 thui-kong2 Lo5-ma2-ji7 e5 le7 si7, lam5-pou7 chong2-tok ti7 1882 ni5 chhiam-teng7 chit8 hun7 kui-teng7 sou2-u7 Oat8-lam5-oe7 e5 kong-bun5 ai3 eng7 Lo5-ma2-ji7 sia2 e5 gi7-teng7. Hoat-kok-lang5 ui7 tioh8 phah-phoa3 “Kho-ki2 che3-tou7” tui3 Han3-ji7 e5 po2-hou7, in ti7 1915 kap 1919 ni5 hun-piat8 hui3-tu5 Oat8-lam5 pak-pou7 kap tiong-pou7 e5 kho-ki2 kho2-chhi3."
        ],
        [
          "相對法國e5推sak羅馬字，統治台灣e5日本殖民者對羅馬字m7-tann7無好感，甚至koh ka7排斥。像講，日本時期推行羅馬字siong7有力e5蔡培火ti7 1924年同化會tng teh鬧熱滾滾e5時建議推行羅馬字soah無得tioh8重視；ti7 1931年對日本官員「伊沢多喜郎」遊說使用羅馬字ma7得tioh8反對e5回應。Chit e5問題主要出ti7日本是漢字文化圈e5舊成員。",
          "Siong-tui3 Hoat-kok e5 chhui-sak Lo5-ma2-ji7, thong2-ti7 Tai5-oan5 e5 Jit8-pun2 sit8-bin5-chia2 tui3 Lo5-ma2-ji7 m7-tann7 bo5 ho2-kam2, sim7-chi3 koh ka7 pai5-thiat. Chhiunn7-kong2, Jit8-pun2 si5-ki5 chhui-heng5 Lo5-ma2-ji7 siong7 u7-lat8 e5 Chhoa3 Poe5-hoe2 ti7 1924 ni5 tong5-hoa3-hoe7 tng teh nau7-jiat8 kun2-kun2 e5 si5 kian3-gi7 chhui-heng5 Lo5-ma2-ji7 soah bo5 tit tioh8 tiong7-si7; ti7 1931 ni5 tui3 Jit8-pun2 koann-goan5 “I-tek8 To-hi2-long5”iu5-soeh su2-iong7 Lo5-ma2-ji7 ma7 tit tioh8 hoan2-tui3 e5 hoe5-eng3. Chit e5 bun7-te5 chu2-iau3 chhut ti7 Jit8-pun2 si7 Han3-ji7 bun5-hoa3-khoan e5 ku7 seng5-goan5."
        ],
        [
          "日本佔領台灣期間雖然chit8開始就有按算推行日本話，m7-koh in對漢字iau2 m7是真敵視。日本總督甚至tiann7舉辦漢詩聯吟大會，招台籍文人來官廳吟詩做對thang giu2近台灣人ham7日本人e5距離。日本人就是利用漢字文化圈內底漢字e5「chin7-chhun e5價值」來做為軟化台灣人反抗e5工具。Che kap法國人將漢字當做破害法國kap越南關係e5第三者有完全無kang7 e5觀點。",
          "Jit8-pun2 chiam3-nia2 Tai5-oan5 ki5-kan sui-jian5 chit8-khai-si2 chiu7 u7 an3-sng3 chhui-heng5 Jit8-pun2-oe7, m7-koh in tui3 Han3-ji7 iau2 m7 si7 chin tek8-si7. Jit8-pun2 chong2-tok sim7-chi3 tiann7 ku2-pan7 Han3-si lian5-gim5 tai7-hoe7, chio Tai5-chek8 bun5-jin5 lai5 koann-thiann gim5-si cho3-tui3 thang giu2-kun7 Tai5-oan5-lang5 ham7 Jit8-pun2-lang5 e5 ku7-li5. Jit8-pun2-lang5 chiu7-si7 li7-iong7 Han3-ji7 bun5-hoa3-khoan lai7-te2 Han3-ji7 e5 “chin7-chhun e5 ke3-tat8” lai5 cho3-ui5 nng2-hoa3 Tai5-oan5-lang5 hoan2-khong3 e5 kang-khu7. Che kap Hoat-kok-lang5 chiong Han3-ji7 tong3-cho3 pho3-hai7 Hoat-kok kap Oat8-lam5 koan-he7 e5 te7-sann-chia2 u7 oan5-choan5 bo5-kang7 e5 koan-tiam2."
        ],
        [
          "因為日本政府對漢字無排斥，koh加上hit當時e5台灣知識份子對用羅馬字來做台灣話文e5書寫工具ma7無真看重，致使台灣失去用羅馬字取代漢字thang切斷ham7漢字文化圈e5關係e5機會。",
          "In-ui7 Jit8-pun2 cheng3-hu2 tui3 Han3-ji7 bo5 pai5-thek, koh ka-siong7 hit-tong-si5 e5 Tai5-oan5 ti3-sek hun7-chu2 tui3 eng7 Lo5-ma2-ji7 lai5 choe3 Tai5-oan5 oe7-bun5 e5 su-sia2 kang-khu7 ma7 bo5 chin khoann3-tiong7, ti3-su2 Tai5-oan5 sit-khi3 eng7 Lo5-ma2-ji7 chhu2-tai7 Han3-ji7 thang chhiat-tng7 ham7 Han3-ji7 bun5-hoa3-khoan e5 koan-he7 e5 ki-hoe7."
        ],
        [
          "M7-tann7因為日本殖民者是漢字文化圈舊成員chit e5因素，二次世界大戰戰後e5國際局勢ma7是影響台灣推sak羅馬字e5重要外部因素。",
          "M7-tann7 in-ui7 Jit8-pun2 sit8-bin5-chia2 si7 Han3-ji7 bun5-hoa3-khoan ku7 seng5-goan5 chit e5 in-sou3, Gi7-chhu3 Se3-kai3 Tai7-chian3 chian3-au7 e5 kok-che3 kiok8-se3 ma7 si7 eng2-hiong2 Tai5-oan5 chhui-sak Lo5-ma2-ji7 e5 tiong7-iau3 goa7-pou7 in-sou3."
        ],
        [
          "Ti7 1945年日本投降了，蔣介石代表聯軍接收台灣kap越南北peng5。越南e5建國領導者胡志明看出蔣介石佔領越南e5非法性kap危險性，to7聯合法國要求蔣介石e5軍隊退出越南。對照之下，台灣人對蔣介石soah無戒心，顛倒幻想he是「祖國」e5軍隊beh來thau2-pang3台灣。因為chit e5差別，台灣soah自1945年koh落入另外chit8 e5漢字文化圈政權e5手頭，致使羅馬字e5推sak tu2 tioh8 koh-khah大e5困難。",
          "Ti7 1945 ni5 Jit8-pun2 tau5-hang5 liau2, Chiunn2 Kai3-chioh8 tai7-piau2 Lian5-kun chiap-siu Tai5-oan5 kap Oat8-lam5 pak-peng5. Oat8-lam5 e5 kian3-kok leng2-to7-chia2 Ou5 Chi3-beng5 khoann3 chhut Chiunn2 Kai3-chioh8 chiam3-nia2 Oat8-lam5 e5 hui-hoat-seng3 kap gui5-hiam2-seng3, to7 lian5-hap8 Hoat-kok iau-kiu5 Chiunn2 Kai3-chioh8 e5 kun-tui7 the3-chhut Oat8-lam5. Tui3-chiau3 chi-ha7, Tai5-oan5-lang5 tui3 Chiunn2 Kai3-chioh8 soah bo5 kai3-sim, tian-to3 hoan7-siong2 he si7 “chou2-kok” e5 kun-tui7 beh lai5 thau2-pang3 Tai5-oan5. In-ui7 chit e5 chha-piat8, Tai5-oan5 soah chu7 1945 ni5 koh loh8 jip8 leng7-goa7 chit8 e5 Han3-ji7 bun5-hoa3-khoan cheng3-koan5 e5 chhiu2-thau5, ti3-su2 Lo5-ma2-ji7 e5 chhui-sak tu2 tioh8 koh-khah toa7 e5 khun3-lan5."
        ],
        [
          "Ti7 1945年日本投降了，蔣介石派「盧漢」toa3 20萬兵進入越南河內。蔣介石e5軍隊chit8進入河內，kap hit-koa2來台灣e5軍隊kang7款，軍紀真bai2，像講食mih8-kiann7 ia7是坐車m7付錢，而且koh將傳染病chah入去越南。蔣介石佔領越南北部e5時要求越南ai3負擔所有軍糧e5開銷，koh同時扶持「越南國民黨」kap「越南革命同盟會」beh介入越南e5政治。胡志明bat ti7中國toa3--過，ma7 bat坐過中國國民黨e5監13個月，所以i對中國人e5野心真了解。I bat講過，「若beh一世人食中國人e5屎，khah輸暫時phinn7法國人e5臭屁」。胡志明看m7是勢，驚蔣介石ti7越南e5力量愈來愈大，所以i用計hou7蔣介石離開越南。I ti7 1946年3月初6 ham7法國代表Sainteny簽訂《六三協定》，內容包含，承認越南民主共和國是「France聯合」e5 chit8部份，享有獨立e5政府、國會、軍隊kap財政；越南政府同意法國1萬5千名軍隊進入北部thang換掉中國國民黨e5軍隊，而且chit 1萬5千名法國兵ai3 ti7 5冬內撤退。胡志明就是利用法國kap國際局勢逼蔣介石退出越南。Tng蔣介石退出越南e5時，胡志明同時koh準備對法國e5游擊戰。Che是hit當時真有名e5故事，ti7越南e5高中歷史教科書 long2有記載。Hit當時e5台灣知識份子就是無chit款e5對中國e5戒心chiah e7 hou7蔣介石「乞食趕廟公」佔領台灣m7還。",
          "Ti7 1945 ni5 Jit8-pun2 tau5-hang5 liau2, Chiunn2 Kai3-chioh8 phai3 “Lou5 Han3” toa3 20 ban7 peng chin3-jip8 Oat8-lam5 Ho5-lai7. Chiunn2 Kai3-chioh8 e5 kun-tui7 chit8 chin3-jip8 Ho5-lai7, kap hit-koa2 lai5 Tai5-oan5 e5 kun-tui7 kang7-khoan2, kun-ki2 chin bai2, chhiunn7-kong2 chiah8 mih8-kiann7 ia7 si7 che7-chhia m7 hu3-chinn5, ji5-chhiann2 koh chiong thoan5-jiam2-pinn7 chah jip8 khi3 Oat8-lam5. Chiunn2 Kai3-chioh8 chiam3-nia2 Oat8-lam5 pak-pou7 e5 si5 iau-kiu5 Oat8-lam5 ai3 hu7-tam sou2-u7 kun-niu5 e5 khai-siau, koh tong5-si5 hu5-chhi5 “Oat8-lam5 Kok-bin5-tong2” kap “Oat8-lam5 kek-beng7 tong5-beng5-hoe7” beh kai3-jip8 Oat8-lam5 e5 cheng3-ti7. Ou5 Chi3-beng5 bat ti7 Tiong-kok toa3--koe3, ma7 bat che7 koe3 Tiong-kok Kok-bin5-tong2 e5 kann 13 ko3 geh8, sou2-i2 i tui3 Tiong-kok-lang5 e5 ia2-sim chin liau2-kai2. I bat kong2 koe3, “na7 beh chit8-si3-lang5 chiah8 Tiong-kok-lang5 e5 sai2, khah-su chiam7-si5 phinn7 Hoat-kok-lang5 e5 chhau3-phui3”. Ou5 Chi3-beng5 khoann3 m7 si7 se3, kiann Chiunn2 Kai3-chioh8 ti7 Oat8-lam5 e5 lek8-liong7 lu2 lai5 lu2 toa7, sou2-i2 i eng7 ke3 hou7 Chiunn2 Kai3-chioh8 li7-khui Oat8-lam5. I ti7 1946 ni5 3 geh8 chhe 6 ham7 Hoat-kok tai7-piau2 Sainteny chhiam-teng7 “Liok8 Sam Hiap8-teng7”, lai7-iong5 pau-ham5, seng5-jin7 Oat8-lam5 Bin5-chu2 kiong7-ho5-kok si7 “France lian5-hap8” e5 chit8-pou7-hun7, hiang2-iu2 tok8-lip8 e5 cheng3-hu2, kok-hoe7, kun-tui7 kap chai5-cheng3; Oat8-lam5 cheng3-hu2 tong5-i3 Hoat-kok 1 ban7 5 chheng mia5 kun-tui7 chin3-jip8 pak-pou7 thang oann7-tiau7 Tiong-kok Kok-bin5-tong2 e5 kun-tui7, ji5-chhiann2 chit 1 ban7 5 chheng mia5 Hoat-kok-peng ai3 ti7 5 tang-lai7 thiat-the3. Ou5 Chi3-beng5 chiu7-si7 li7-iong7 Hoat-kok kap kok-che3 kiok8-se3 pek Chiunn2 Kai3-chioh8 the3-chhut Oat8-lam5. Tng Chiunn2 Kai3-chioh8 the3-chhut Oat8-lam5 e5 si5, Ou5 Chi3-beng5 tong5-si5 koh chun2-pi7 tui3 Hoat-kok e5 iu5-kek8-chian3. Che si7 hit-tong-si5 chin u7-mia5 e5 kou3-su7,ti7 Oat8-lam5 e5 ko-tiong lek8-su2 kau3-kho-su long2 u7 ki3-chai3. Hit-tong-si5 e5 Tai5-oan5 ti3-sek hun7-chu2 chiu7-si7 bo5 chit khoan2 e5 tui3 Tiong-kok e5 kai3-sim chiah e7 hou7 Chiunn2 Kai3-chioh8 “khit-chiah8 koann2 bio7-kong” chiam3-nia2 Tai5-oan5 m7 heng5."
        ],
        [
          "內部因素",
          "Lai7-pou7 in-sou3\\"
        ],
        [
          "雖然ti7法國殖民者e5推sak之下，越南羅馬字ti7 19世紀後半期有比以前khah普遍，m7-koh整體來講i e5推行效果iau2真有限。羅馬字e5推行ai3 20 世紀初以後ti7越南本土e5民族主義者e5鼓吹之下chiah有明顯e5進展。Che原因是an2-ne，ti7反對法國殖民主義e5氣氛之下，便若用外來e5羅馬字就e7 hong5當做是oa2附外來政權e5行為。M7-koh ti7越南民族主義者感受tioh8羅馬字簡單、好用，是教育民眾e5好工具了，in就化解對羅馬字e5 bai2感，ka7羅馬字本土化thang chiann5做對抗外來統治e5利器。對照之下，20世紀初e5台灣知識份子因為無跳脫漢字e5迷思，對羅馬字iau2有排斥e5心理，致使白話字無法度進1步發展。",
          "Sui-jian5 ti7 Hoat-kok sit8-bin5-chia2 e5 chhui-sak chi-ha7, Oat8-lam5 Lo5-ma2-ji7 ti7 19 se3-ki2 au7-poann3-ki5 u7 pi2 i2-cheng5 khah phou2-phian3, m7-koh cheng2-the2 lai5 kong2 i e5 chhui-heng5 hau7-ko2 iau2 chin iu2-han7. Lo5-ma2-ji7 e5 chhui-heng5 ai3 20 se3-ki2 chhe i2-au7 ti7 Oat8-lam5 pun2-thou2 e5 bin5-chok8-chu2-gi7-chia2 e5 kou2-chhui chi-ha7 chiah u7 beng5-hian2 e5 chin3-tian2. Che goan5-in si7 an2-ne, ti7 hoan2-tui3 Hoat-kok sit8-bin5-chu2-gi7 e5 khi3-hun chi-ha7, pian7-na7 eng7 goa7-lai5 e5 Lo5-ma2-ji7 chiu7 e7 hong5 tong3-cho3 si7 oa2-hu3 goa7-lai5 cheng3-koan5 e5 heng5-ui5. M7-koh ti7 Oat8-lam5 bin5-chok8-chu2-gi7-chia2 kam2-siu7 tioh8 Lo5-ma2-ji7 kan2-tan, ho2 eng7, si7 kau3-iok8 bin5-chiong3 e5 ho2 kang-khu7 liau2, in chiu7 hoa3-kai2 tui3 Lo5-ma2-ji7 e5 bai2-kam2, ka7 Lo5-ma2-ji7 pun2-thou2-hoa3 thang chiann5-cho3 tui3-khong3 goa7-lai5 thong2-ti7 e5 lai7-khi3. Tui3-chiau3 chi-ha7, 20 se3-ki2 chhe e5 Tai5-oan5 ti3-sek hun7-chu2 in-ui7 bo5 thiau3-thoat Han3-ji7 e5 be5-su, tui3 Lo5-ma2-ji7 iau2 u7 pai5-thiat e5 sim-li2, ti3-su2 Peh8-oe7-ji7 bo5 hoat-tou7 chin3-chit8-pou7 hoat-tian2."
        ],
        [
          "Ti7 1900年chin3前，越南e5文人、官員iau2 kio3是雖然越南ti7政治上受法國控制，m7-koh iau2有法度維持文化ham7精神上e5獨立。但是新chit8輩e5改革派注意tioh8殖民統治所造成e5教育kap文化衝擊e5危險性；in對hit koa2巴結法國e5官員、貴族感覺真心寒，ma7恐驚變做「亡國奴」。所以chia e5官員大概分做3款，第一是ham7法國統治者合作；第二是kui-khi3隱居--起-來，做消極抵抗；第三是積極反抗法國殖民統治。",
          "Ti7 1900 ni5 chin3-cheng5, Oat8-lam5 e5 bun5-jin5, koann-goan5 iau2 kio3-si7 sui-jian5 Oat8-lam5 ti7 cheng3-ti7 siong7 siu7 Hoat-kok khong3-che3, m7-koh iau2 u7 hoat-tou7 ui5-chhi5 bun5-hoa3 ham7 cheng-sin5 siong7 e5 tok8-lip8. Tan7-si7 sin chit8 poe3 e5 kai2-kek phai3 chu3-i3 tioh8 sit8-bin5 thong2-ti7 sou2 cho7-seng5 e5 kau3-iok8 kap bun5-hoa3 chhiong-kek e5 gui5-hiam2-seng3; in tui3 hit koa2 pa-kiat Hoat-kok e5 koann-goan5, kui3-chok8 kam2-kak chin sim han5, ma7 khiong2-kiann pian3-choe3 “bong5-kok-nou5”. Sou2-i2 chia e5 koann-goan5 tai7-khai3 pun-cho3 3 khoan2, te7-it si7 ham7 Hoat-kok thong2-ti7-chia2 hap8-chok; te7-ji7 si7 kui-khi3 un2-ki--khi2-lai5, cho3 siau-kek8 ti2-khong3; te7-sann si7 chek-kek8 hoan2-khong3 Hoat-kok sit8-bin5 thong2-ti7."
        ],
        [
          "基本上，越南e5民族主義運動是ui3 20世紀初開始chhiann-iann7 ong3-kong2--起來。主要e5原因是，第一，法國e5西式教育e5影響。雖然殖民者提供e5是chit8種pai2-kha e5殖民教育，m7-koh i hou7越南人透過chit e5新式教育e7-tang3比傳統教育khah che7機會來接觸「民族主義」、「民族國家」、「民主」kap「科學」等e5新觀念。第二，20世紀初民族主義 潮流e5影響。超過10萬e5越南籍法國兵ti7一次世界大戰(1914-1918)替法國做軍伕e5時chun7對hit當時e5民族主義 熱潮有真深e5印象。加上hit chun7美國總統W. Wilson發表民族自決e5聲明，ma7 hou7各地e5民族運動真大e5鼓舞。",
          "Ki-pun2-siong7, Oat8-lam5 e5 bin5-chok8 chu2-gi7 un7-tong7 si7 ui3 20 se3-ki2 chhou khai-si2 chhiann-iann7 ong3-kong2--khi2-lai5. Chu2-iau3 e5 goan5-in si7, te7-it, Hoat-kok e5 se-sek kau3-iok8 e5 eng2-hiong2. Sui-jian5 sit8-bin5-chia2 the5-kiong e5 si7 chit8 chiong2 pai2-kha e5 sit8-bin5 kau3-iok8, m7-koh i hou7 Oat8-lam5-lang5 thau3-koe3 chit e5 sin-sek kau3-iok8 e7-tang3 pi2 thoan5-thong2 kau3-iok8 khah che7 ki-hoe7 lai5 chiap-chhiok “bin5-chok8-chu2-gi7”, “bin5-chok8 kok-ka”, “bin5-chu2” kap “kho-hak8” teng2 e5 sin koan-liam7. Te7-ji7, 20 se3-ki2 chhou bin5-chok8-chu2-gi7 tiau5-liu5 e5 eng2-hiong2. Chhiau-koe3 10 ban7 e5 Oat8-lam5-chek8 Hoat-kok-peng ti7 It-chhu3 Se3-kai3 Tai7-chian3 (1914-1918) thoe3 Hoat-kok choe3 kun-hu e5 si5-chun7 tui3 hit-tong-si5 e5 bin5-chok8-chu2-gi7 jiat8-tiau5 u7 chin chhim e5 in3-siong7. Ka-siong7 hit chun7 Bi2-kok chong2-thong2 W. Wilson hoat-piau2 bin5-chok8 chu7-koat e5 seng-beng5, ma7 hou7 kok toe7 e5 bin5-chok8 un7-tong7 chin toa7 e5 kou2-bu2."
        ],
        [
          "越南ham7台灣e5知識份子ti7帝國主義殖民者e5壓迫之下，加上日本ti7 1905年戰贏舊蘇聯chit項事實hou7 in真大e5啟示：現代e5國民教育是抵抗外來政權、chiann5做獨立koh強e5國家e5必要條件之一。而且若beh國民教育e7 seng5-kok，的確tioh8進行漢字文言文e5改革。To7 an2-ne，20世紀初e5漢字改革chiann5做無法度阻擋e5時代潮流。",
          "Oat8-lam5 ham7 Tai5-oan5 e5 ti3-sek hun7-chu2 ti7 te3-kok-chu2-gi7 sit8-bin5-chia2 e5 ap-pek chi-ha7, ka-siong7 Jit8-pun2 ti7 1905 ni5 chian3 iann5 ku7 Sou-lian5 chit hang7 su7-sit8 hou7 in chin toa7 e5 khe2-si7: hian7-tai7 e5 kok-bin5 kau3-iok8 si7 te2-khong3 goa7-lai5 cheng3-koan5, chiann5-cho3 tok8-lip8 koh kiong5 e5 kok-ka e5 pit-iau3 tiau5-kiann7 chi-it. Ji5-chhiann2 na7 beh kok-bin5 kau3-iok8 e7 seng5-kok, tek-khak tioh8 chin3-heng5 Han3-ji7 bun5-gian5-bun5 e5 kai2-kek. To7 an2-ne, 20 se3-ki2 chhe e5 Han3-ji7 kai2-kek chiann5-cho3 bo5 hoat-tou7 chou2-tong3 e5 si5-tai7 tiau5-liu5."
        ],
        [
          "越南ti7 20世紀初e5語文改革，若根據語言，e7-sai2分做2派：法語kap越語派。越語派koh e7-sai2根據i e5文字形式分做漢文(包含字喃) kap羅馬字派。為siann2-mih8 hit時e5越南人無主張用中國白話文來書寫越語？Che有2 e5主要e5緣故：1)越南人真明確意識tioh8 ka-ti7是越南人，m7是中國人，2) ti7政治上法國無允准越南人koh ti7 hia suh中國e5老奶pou2，kap中國ti7 hia ko5-ko5-tinn5。",
          "Oat8-lam5 ti7 20 se3-ki2 chhe e5 gi2-bun5 kai2-kek, na7 kun-ku3 gi2-gian5, e7-sai2 hun-cho3 2 phai3: Hoat-gi2 kap Oat8-gi2 phai3. Oat8-gi2 phai3 koh e7-sai2 kun-ku3 i e5 bun5-ji7 heng5-sek hun-cho3 Han3-bun5 (pau-ham5 Ji7-lam5) kap Lo5-ma2-ji7 phai3. Ui7-siann2-mih8 hit-si5 e5 Oat8-lam5-lang5 bo5 chu2-tiunn iong7 Tiong-kok peh8-oe7-bun5 lai5 su-sia2 Oat8-gi2? Che u7 2 e5 chu2-iau3 e5 ian5-kou3: 1) Oat8-lam5-lang5 chin beng5-khak i3-sek tioh8 ka-ti7 si7 Oat8-lam5-lang5, m7 si7 Tiong-kok-lang5, 2) ti7 cheng3-ti7 siong7 Hoat-kok bo5 in2-chun2 Oat8-lam5-lang5 koh ti7 hia suh Tiong-kok e5 lau7-ni-pou2, kap Tiong-kok ti7 hia ko5-ko5-tinn5."
        ],
        [
          "越語派內面雖然分做漢文kap羅馬字，m7-koh漢文e5勢力真緊to7消退去。對照之下，hit時e5台灣人m7-tann7有人主張用中國話文，to7算主張用台灣話文e5，多數主張用漢字。是an2-choann2越南e5知識份子e7-sai2 phah破漢字e5迷思？Chit8方面是法國殖民者e5語文政策e5影響。Koh chit8方面是hit時e5羅馬字m7-tann7 ti7教會用nia5，hit-koa2 ti7殖民地教育系統大漢e5新知識份子多數ma7 long2加減bat羅馬字。所以in對羅馬字to7無像台灣人hiah排斥。",
          "Oat8-gi2 phai3 lai7-bin7 sui-jian5 hun-cho3 Han3-bun5 kap Lo5-ma2-ji7, m7-koh Han3-bun5 e5 se3-lek8 chin kin2 to7 siau-the3 khi3. Tui3-chiau3 chi-ha7, hit-si5 e5 Tai5-oan5-lang5 m7-tann7 u7 lang5 chu2-tiunn iong7 Tiong-kok-oe7-bun5, to7-sng3 chu2-tiunn iong7 Tai5-oan5-oe7-bun5 e5, to-sou3 chu2-tiunn iong7 Han3-ji7. Si7 an2-choann2 Oat8-lam5 e5 ti3-sek hun7-chu2 e7-sai2 phah-phoa3 Han3-ji7 e5 be5-su? Chit8 hong-bin7 si7 Hoat-kok sit8-bin5-chia2 e5 gi2-bun5 cheng3-chhek e5 eng2-hiong2. Koh chit8 hong-bin7 si7 hit-si5 e5 Lo5-ma2-ji7 m7-tann7 ti7 kau3-hoe7 iong7 nia5, hit-koa2 ti7 sit8-bin5-te7 kau3-iok8 he7-thong2 toa7-han3 e5 sin ti3-sek hun7-chu2 to-sou3 ma7 long2 ke-kiam2 bat Lo5-ma2-ji7. Sou2-i2 in tui3 Lo5-ma2-ji7 to7 bo5 chhiunn7 Tai5-oan5-lang5 hiah pai5-thiat."
        ],
        [
          "Ti7越南推sak羅馬字siong7有貢獻e5越南籍知識份子是張永記kap阮文永。In分別ti7越南南部kap北部推sak羅馬字。In本身long2精通法文、漢文kap越南羅馬字。Ma7 long2積極投入羅馬字e5翻譯kap出版事工。In將法文kap漢文內底有名e5古冊翻譯做羅馬字。張永記擔任越南第一份羅馬字報紙嘉定報e5主編。阮文永發行登鼓叢報kap東洋雜誌。In 2 e5對越南羅馬字e5貢獻to7 ka2-na2 Barclay對白話字e5貢獻hit chit8款。",
          "Ti7 Oat8-lam5 chhui-sak Lo5-ma2-ji7 siong7 u7 kong3-hian3 e5 Oat8-lam5-chek8 ti3-sek hun7-chu2 si7 Tiunn Eng2-ki3 kap Ng2 Bun5-eng2. In hun-piat8 ti7 Oat8-lam5 lam5-pou7 kap pak-pou7 chhui-sak Lo5-ma2-ji7. In pun2-sin long2 cheng-thong Hoat-bun5, Han3-bun5 kap Oat8-lam5 Lo5-ma2-ji7. Ma7 long2 chek-kek8 tau5-jip8 Lo5-ma2-ji7 e5 hoan-ek8 kap chhut-pan2 su7-kang. In chiong Hoat-bun5 kap Han3-bun5 lai7-te2 u7-mia5 e5 kou2-chheh hoan-ek8 cho3 Lo5-ma2-ji7. Tiunn Eng2-ki3 tam-jin7 Oat8-lam5 te7-it-hun7 Lo5-ma2-ji7 po3-choa2 Ka-teng7-po3 e5 chu2-pian. Ng2 Bun5-eng2 hoat-heng5 Teng-kou2 Chong5-po3 kap Tang-iunn5 Chap8-chi3. In 2 e5 tui3 Oat8-lam5 Lo5-ma2-ji7 e5 kong3-hian3 to7 ka2-na2 Barclay tui3 Peh8-oe7-ji7 e5 kong3-hian3 hit chit8 khoan2."
        ],
        [
          "20世紀初鼓吹越南羅馬字e5民族主義運動e5頭chit8 e5代表性團體算是「東京義塾」。阮文永to7是chit e5團體e5成立條文起草人。東京義塾ti7越南所扮演e5角色to7 ka2-na2 1920年代e5台灣文化協會。兩者e5差別是文化協會並無注重羅馬字，kan-tann重視漢字白話文。Chit e5差別tu2好注定羅馬字ti7台灣ham7越南有無kang7 e5發展命運。除了東京義塾，重要e5組織koh有翻譯協會kap後期屬越南共產黨外圍組織e5國語推sak協會。",
          "20 se3-ki2 chhe kou2-chhui Oat8-lam5 Lo5-ma2-ji7 e5 bin5-chok8-chu2-gi7 un7-tong7 e5 thau5-chit8-e5 tai7-piau2-seng3 thoan5-the2 sng3 si7 “Tang-kiann Gi7-siok8”. Ng2 Bun5-eng2 to7-si7 chit e5 thoan5-the2 e5 seng5-lip8 tiau5-bun5 khi2-chho2-jin5. Tang-kiann Gi7-siok8 ti7 Oat8-lam5 sou2 pan7-ian2 e5 kak-sek to7 ka2-na2 1920 ni5-tai7 e5 Tai5-oan5 Bun5-hoa3 Hiap8-hoe7. Liong2-chia2 e5 chha-piat8 si7 Bun5-hoa3 Hiap8-hoe7 peng7-bo5 chu3-tiong7 Lo5-ma2-ji7, kan-tann tiong7-si7 Han3-ji7 peh8-oe7-bun5. Chit e5 chha-piat8 tu2-ho2 chu3-tiann7 Lo5-ma2-ji7 ti7 Tai5-oan5 ham7 Oat8-lam5 u7 bo5-kang7 e5 hoat-tian2 mia7-un7. Tu5-liau2 Tang-kiann Gi7-siok8, tiong7-iau3 e5 chou-chit koh u7 Hoan-ek8 Hiap8-hoe7 kap au7-ki5 siok8 Oat8-lam5 Kiong7-san2-tong2 goa7-ui5 chou-chit e5 Kok-gi2 Chhui-sak Hiap8-hoe7."
        ],
        [
          "東京義塾e5成員主要是chit8-koa2留學日本e5越南知識份子。In ti7 1907年ti7河內設立東京義塾學校thang傳授西方思想kap科學新知等等。In認定若beh達成啟發民智e5目的，be7-sai2無教羅馬字。所以東京義塾e5第一要緊任務就是beh普及羅馬字；in beh透過羅馬字來教育民眾，hou7大眾有知bat thang對抗法國殖民統治。東京義塾雖然成立無到1冬就hou7法國殖民者強迫關門，m7-koh in e5主張soah ti7知識份子當中普遍得tioh8認同ham7支持。Ti7 in e5影響之下，推sak羅馬字soah chiann5做越南民族主義者e5普遍主張kap推動要點，ma7引起chit8 chun7辦學校、辦研習會、辦羅馬字報紙e5風潮。根據估計，到kah 1930年為止，全越南量約a2有75種e5羅馬字報紙。",
          "Tang-kiann Gi7-siok8 e5 seng5-goan5 chu2-iau3 si7 chit8-koa2 liu5-hak8 Jit8-pun2 e5 Oat8-lam5 ti3-sek hun7-chu2. In ti7 1907 ni5 ti7 Ho5-lai7 siat-lip8 Tang-kiann Gi7-siok8 hak8-hau7 thang thoan5-siu7 se-hong su-siong2 kap kho-hak8 sin-ti teng2-teng2. In jin7-teng7 na7 beh tat8-seng5 khe2-hoat bin5-ti3 e5 bok8-tek8, be7-sai2 bo5 ka3 Lo5-ma2-ji7. Sou2-i2 Tang-kiann Gi7-siok8 e5 te7-it iau3-kin2 jin7-bu7 chiu7-si7 beh phou2-kip8 Lo5-ma2-ji7; in beh thau3-koe3 Lo5-ma2-ji7 lai5 kau3-iok8 bin5-chiong3, hou7 tai7-chiong3 u7 chai-bat thang tui3-khong3 Hoat-kok sit8-bin5 thong2-ti7. Tang-kiann Gi7-siok8 sui-jian5 seng5-lip8 bo5 kau3 1 tang chiu7 hou7 Hoat-kok sit8-bin5-chia2 kiong5-pek koainn-mng5, m7-koh in e5 chu2-tiunn soah ti7 ti3-sek hun7-chu2 tang-tiong phou2-phian3 tit tioh8 jin7-tong5 ham7 chi-chhi5. Ti7 in e5 eng2-hiong2 chi-ha7, chhui-sak Lo5-ma2-ji7 soah chiann5-choe3 Oat8-lam5 bin5-chok8-chu2-gi7-chia2 e5 phou2-phian3 chu2-tiunn kap chhui-tong7 iau3-tiam2, ma7 in2-khi2 chit8 chun7 pan7 hak8-hau7, pan7 gian2-sip8-hoe7, pan7 Lo5-ma2-ji7 po3-choa2 e5 hong-tiau5. Kun-ku3 kou2-ke3, kau3 kah 1930 ni5 ui5-chi2, choan5 Oat8-lam5 liong7-iok-a2 u7 75 chiong2 e5 Lo5-ma2-ji7 po3-choa2."
        ],
        [
          "對照之下，台灣e5知識份子到kah 1930年代iau2 koh ti7 hia爭論beh用中國話文ia7是台灣話文。Hit-koa2主張台灣話文e5人大多數若m7是了時間teh chhoe7漢字e5本字，to7是teh了精神做新漢字。莫怪台灣無法度建立以母語為主e5國民文學。",
          "Tui3-chiau3 chi-ha7, Tai5-oan5 e5 ti3-sek hun7-chu2 kau3 kah 1930 ni5-tai7 iau2 koh ti7 hia cheng-lun7 beh iong7 Tiong-kok-oe7-bun5 ia7 si7 Tai5-oan5-oe7-bun5. Hit-koa2 chu2-tiunn Tai5-oan5-oe7-bun5 e5 lang5 toa7-to-sou3 na7 m7 si7 liau2 si5-kan teh chhoe7 Han3-ji7 e5 pun2-ji7, to7-si7 teh liau2 cheng-sin5 cho3 sin Han3-ji7. Bok8-koai3 Tai5-oan5 bo5 hoat-tou7 kian3-lip8 i2 bo2-gi2 ui5-chu2 e5 kok-bin5 bun5-hak8."
        ],
        [
          "雖然羅馬字ti7越南民族主義者e5推sak之下有真大e5成就，m7-koh che並無代表羅馬字ti7 hit-chun7已經完全取代漢字kap法文。Ti7 1945年chin3前，越南話ham7羅馬字相對法文kap漢文來講iau2是hong5真看輕，尤其是保守派e5知識份子kap官員koh-khah看in無起。譬如講，有chit8 e5越南e5政治人物號做Ho Duy Kien，ti7 1931年交趾支那殖民地會議討論基本教育e5時指出，越南話是kap ti7 法國e5 Gascogne、Brittany、Normandy或者Provence所發現e5土話kang7款無水準，是低路e5話。若是beh將越南話提升到親像法國話或者中國話e5水準，ai3了500冬e5時間。",
          "Sui-jian5 Lo5-ma2-ji7 ti7 Oat8-lam5 bin5-chok8-chu2-gi7-chia2 e5 chhui-sak chi-ha7 u7 chin toa7 e5 seng5-chiu7, m7-koh che peng7-bo5 tai7-piau2 Lo5-ma2-ji7 ti7 hit-chun7 i2-keng oan5-choan5 chhu2-tai7 Han3-ji7 kap Hoat-bun5. Ti7 1945 ni5 chin3-cheng5, Oat8-lam5-oe7 ham7 Lo5-ma2-ji7 siong-tui3 Hoat-bun5 kap Han3-bun5 lai5 kong2 iau2 si7 hong5 chin khoann3-khin, iu5-ki5 si7 po2-siu2 phai3 e5 ti3-sek hun7-chu2 kap koann-goan5 koh-khah khoann3 in bo5 khi2. Phi3-ju5 kong2, u7 chit8 e5 Oat8-lam5 e5 cheng3-ti7 jin5-but8 ho7-choe3 Ho Duy Kien, ti7 1931 ni5 Kau-chi2 Chi-na2 sit8-bin5-te7 hoe7-gi7 tho2-lun7 ki-pun2 kau3-iok8 e5 si5 chi2-chhut, Oat8-lam5-oe7 si7 kap ti7 Hoat-kok e5 Gascogne, Brittany, Normandy hek8-chia2 Provence sou2 hoat-hian7 e5 thou2-oe7 kang7-khoan2 bo5 chui2-chun2, si7 ke7-lou7 e5 oe7. Na7 si7 beh chiong Oat8-lam5-oe7 the5-seng kau3 chhin-chhiunn7 Hoat-kok-oe7 hek8-chia2 Tiong-kok-oe7 e5 chui2-chun2, ai3 liau2 500 tang e5 si5-kan."
        ],
        [
          "羅馬字e5 地位ti7 1945年胡志明宣佈越南獨立了chiah進1步提升做國家唯一e5正式書寫文字。胡志明ti7 1945年9月初2宣佈成立越南民主共和國了，新政府ti7 9月初8 to7 koh隨宣佈全面推sak羅馬字教育e5政策。根據估計，1945年全國bat字e5人口大約有20%；ti7全面推行羅馬字了，1953年已經提升到70%。",
          "Lo5-ma2-ji7 e5 te7-ui7 ti7 1945 ni5 Ou5 Chi3-beng5 soan-pou3 Oat8-lam5 tok8-lip8 liau2 chiah chin3-chit8-pou7 the5-seng choe3 kok-ka ui5-it e5 cheng3-sek su-sia2 bun5-ji7. Ou5 Chi3-beng5 ti7 1945 ni5 9 geh8 chhe 2 soan-pou3 seng5-lip8 Oat8-lam5 Bin5-chu2 Kiong7-ho5-kok liau2, sin cheng3-hu2 ti7 9 geh8 chhe 8 to7 koh sui5 soan-pou3 choan5-bin7 chhui-sak Lo5-ma2-ji7 kau3-iok8 e5 cheng3-chhek. Kun-ku3 kou2-ke3, 1945 ni5 choan5-kok bat-ji7 e5 jin5-khau2 tai7-iok u7 20%; ti7 choan5-bin7 thui-heng5 Lo5-ma2-ji7 liau2, 1953 ni5 i2-keng the5-seng kau3 70%."
        ]
      ],
      "篇名": "20世紀初台灣ham7越南羅馬字運動e5比較"
    }
  ]
}
