{
  "作者": "陳義仁",
  "出版年": "1991",
  "出版者": "風向雜誌社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "罔市--仔，1923年出世ti7台灣南部e5庄腳。Ti7 in兜e5囡仔e5中間排第八--e5，頂面有5個阿姊，2個兄哥。In老父老母愛beh koh生一個查甫--e5，煞生著伊是查某--e5，失望，chiah ka7伊號做罔市--仔。",
          "Bong2-chhi7--a2, 1923 ni5 chhut-si3 ti7 Tai5-oan5 lam5-pou7 e5 chng-kha. Ti7 in tau e5 gin2-a2 e5 tiong-kan pai5 te7-peh--e5, teng2-bin7 u7 5 e5 a-chi2, 2 e5 hiaN-ko. In lau7-pe7 lau7-bu2 ai3 beh koh siN chit8 e5 cha-pou--e5, soah siN tioh8 i si7 cha-bou2--e5, sit-bang7, chiah ka7 i ho7-choe3 Bong2-chhi7--a2."
        ],
        [
          "罔市--仔細漢e5時就ai3鬥做厝內e5工課。伊kap伊e5姊妹仔攏無讀公學校，kan-na兩個兄哥有去讀，che是因為家內經濟無好。另外e5原因是，in老父講，「查某囡仔讀甚物冊？」所以罔市--仔m7 bat字，大漢e5過程攏是teh鬥做田--nih8 e5穡kap厝內e5工課。到暗時，有時ti7大埕kap厝內e5人開講，抑是kap查某囡仔伴去廟口看歌仔戲，看人扑拳賣膏藥。",
          "Bong2-chhi7--a2 se3-han3 e5 si5 to7 ai3 tau3 choe3 chhu3-lai7 e5 khang-khoe3. I kap i e5 chi2-moe7--a2 long2 bo5 thak8 Kong-hak8-hau7, kan-na nng7 e5 hiaN-ko u7 khi3 thak8, che si7 in-ui7 ka-lai7 keng-che3 bo5 ho2. Leng7-goa7 e5 goan5-in si7, in lau7-pe7 kong2, “Cha-bou2 gin2-a2 thak8 sim2-mih8 chheh ?” Sou2-i2 Bong2-chhi7--a2 m7 bat ji7, toa7-han3 e5 koe3-theng5 long2 si7 teh tau3 cho3 chhan5--nih8 e5 sit kap chhu3-lai7 e5 khang-khoe3. Kau3 am3-si5, u7-si5 ti7 toa7-tiaN5 kap chhu3-lai7 e5 lang5 khai-kang2, a2 si7 kap cha-bou2 gin2-a2-phoaN7 khi3 bio7-khau2 khoaN3 koa-a2-hi3, khoaN3 lang5 phah-kun5 be7 ko-ioh8."
        ],
        [
          "罔市--仔18歲 e5時，媒人來提親，對方是落教信耶穌--e5，家世普通，查甫囡仔乖乖--a，對看一擺就koaN7定，結婚前連做伙出去chhit-tho5一擺都無。罔市--仔真煩惱若嫁著歹翁就真僥倖。",
          "Bong2-chhi7--a2 18 hoe3 e5 si5, moai5-lang5 lai5 the5-chhin, tui3-hong si7 Loh8-kau3 sin3 Ia5-sou--e5, ka-se3 phou2-thong, cha-pou gin2-a2 koai-koai--a, tui3-khoaN3 chit8 pai2 chiu7 koaN7-tiaN7, kiat-hun-cheng5 lian5 cho3-hoe2 chhut khi3 chhit-tho5 chit8 pai2 to bo5. Bong2-chhi7--a2 chin hoan5-lo2 na7 ke3 tioh8 phaiN2-ang to7 chin hiau-heng7."
        ],
        [
          "丈夫這爿也是作穡人，兄弟仔5、6個已經分食，穡頭分開作。罔市--仔歸工tui3透早作穡做到暗，koh著洗衫，煮3頓。暗時chhun淡薄歇睏時間，除了過街 kap厝邊頭尾開講以外，就是聽la-gi2-ioh ，看歌仔戲。有時丈夫也會chhoa7伊去散步看電影，到伊40外歲e5時，台灣e5電視有較普遍，就暗時食飽差不多攏teh看電視na7-tiaN7。若boe7 siuN無閒，禮拜日也會去禮拜，tu2著--a參加女宣 e5活動，查經、學插花、學較奇巧 e5料理，也學B、Ch、Chh e5羅馬字。平常有時也會家己慢慢仔呼羅馬字e5聖經。",
          "Tiong7-hu chit-peng5 ia7 si7 cho3-sit-lang5, hiaN-ti7-a2 5, 6 e5 i2-keng pun-chiah8, sit-thau5 hun-khui choh. Bong2-chhi7--a2 kui-kang tui3 thau3-cha2 cho3-sit cho3 kau3 am3, koh tioh8 se2 saN, chu2 3 tng3. Am3-si5 chhun tam7-poh8 hioh-khun3 si5-kan, tu5-liau2 koe3-ke kap chhu3-piN thau5-boe2 khai-kang2 i2-goa7, chiu7-si7 thiaN la-gi2-ioh, khoaN3 Koa-a2-hi3. U7-si5 tiong7-hu ia7 e7 chhoa7 i khi3 san3-pou7 khoaN3 tian7-iaN2, kau3 i 40 goa7 hoe3 e5 si5, Tai5-oan5 e5 tian7-si7 u7 khah phou2-pian3, chiu7 am3-si5 chiah8-pa2 chha-put-to long2 teh khoaN3 tian7-si7 na7-tiaN7. Na7 boe7 siuN bo5-eng5, le2-pai3-jit8 ia7 e7 khi3 le2-pai3, tu2--tioh8-a chham-ka lu2-soan e5 oah8-tang7, chha5 keng, oh8 chhah-hoe, oh8 khah ki5-kha2 e5 liau7-li2, ia7 oh8 B, Ch, Chh e5 Lo5-ma2-ji7. peng5-siong5 u7-si5 ia7 e7 ka-ki7 ban7-ban7-a2 hou Lo5-ma2-ji7 e5 Seng3-keng."
        ],
        [
          "罔市--仔起頭ka7伊e5丈夫生兩個查某囡仔，真掛心，後來相續koh生兩個查甫--e5 才放心，對丈夫對ta-ke-koaN有一個交代，後來總共生4男4女。",
          "Bong2-chhi7--a2 khi2-thau5 ka7 i e5 tiong7-hu siN nng7 e5 cha-bou2 gin2-a2, chin khoa3-sim, au7-lai5 sio-soa3 koh siN nng7 e5 cha-pou--e5 chiah hong3-sim, tui3 tiong7-hu tui3 ta-ke-koaN u7 chit8 e5 kau-tai7, au7-lai5 chong2-kiong7 siN 4 lam5 4 lu2."
        ],
        [
          "逐日透早透暗做厝內外e5工，無閒chhih8-chhih8，真thiam2。有時感覺ta-ke也無真好服sai7，koh，kap其他e5查甫人共款，丈夫不時也會用「Ah，查某人恬恬lah！」「M7 bat字，mai3 插嘴lah！」這款口氣對伊講話，但是，比較別人e5翁，伊e5丈夫算較古意，boe7 ti7外面poah8-kiau2飼查某，所以，伊感覺真滿足ah，無嫁著歹翁。",
          "Tak8-jit8 thau3-cha2 thau3-am3 cho3 chhu3-lai7-goa7 e5 kang, bo5-eng5 chhih8-chhih8, chin thiam2. U7-si5 kam2-kak ta-ke ia7 bo5 chin ho2 hok8-sai7, koh, kap ki5-thaN e5 cha-pou-lang5 kang7-khoan2, tiong7-hu put-si5 ia7 e7 eng7 “Ah, cha-bou2-lang5 tiam7-tiam7 lah!” “M7 bat ji7, mai3 chhap chhui3 lah!” Chit khoan2 khau2-khi3 tui3 i kong2-oe7, tan7-si7, pi2-kau3 pat8-lang5 e5 ang, i e5 tiong7-hu sng3 khah kou2-i3, boe7 ti7 goa7-bin7 poah8-kiau2 chhi7 cha-bou2, sou2-i2, i kam2-kak chin moa2-chiok ah, bo5 ke3 tioh8 phaiN2-ang."
        ],
        [
          "後生查某子一個一個chhiaN5大漢。查某子攏出嫁，後生攏娶新婦。大--e5 kap第二--e5後生留teh作穡，田--nih8 e5穡頭有子兒新婦鬥做，加真快活。第3後生teh開鐵工廠。第4後生翁仔某chhoa7去台北teh趁食，生兩個囡仔攏chhoa7轉來hou7罔市--仔phian3，到3、4歲才chhoa7轉去台北讀幼稚園。",
          "Hau7-siN cha-bou2-kiaN2 chit8 e5 chit8 e5 chhiaN5 toa7-han3. Cha-bou2-kiaN2 long2 chhut-ke3, hau7-siN long2 chhoa7 sim-pu7. Toa7--e5 kap te7-ji7--e5 hau7-siN lau5 teh cho3-sit, chhan5--nih8 e5 sit-thau5 u7 kiaN2-ji5 sim-pu7 tau3 cho3, ke chin khui3-oah8. Te7 3 hau7-siN teh khui thih-kang-chhiuN2. Te7 4 hau7-siN ang-a2-bou2 chhoa7 khi3 Tai5-pak teh than3-chiah8, siN nng7 e5 gin2-a2 long2 chhoa7 tng2 lai5 hou7 Bong2-chhi7--a2 phian3, kau3 3, 4 hoe3 chiah chhoa7 tng2 khi3 Tai5-pak thak8 iu3-ti7-hng5."
        ],
        [
          "孫仔phian3大漢，田--nih8 e5穡頭也較輕鬆了後，罔市--仔就允一寡加工來厝內做，替人釘雨傘骨，趁一屑屑仔sai-khia 。",
          "Sun-a2 phian3 toa7-han3, chhan5--nih8 e5 sit-thau5 ia7 khah khin-sang liau2-au7, Bong2-chhi7--a2 chiu7 in2 chit8-koa2 ka-kang lai5 chhu3-lai7 cho3, the3 lang5 teng3 hou7-soaN3-kut, than3 chit8-sut-sut-a2 sai-khia."
        ],
        [
          "罔市--仔in翁某，一生勞碌扑拚，kan-na知影做工做工做工，加趁寡beh hou7子孫，罕得出門去chhit-tho5，年老e5時，子兒新婦出錢hou7 in翁某去泰國kap大陸chhit-tho5-tho5 leh。雖然兩擺轉--來罔市--仔攏不時唸講，飛機票真貴，無采錢，但是，會當出國行行leh，罔市--仔不止歡喜。",
          "Bong2-chhi7--a2 in ang-bou2, it-seng lo5-lok8 phah-piaN3, kan-na chai-iaN2 cho3-kang cho3-kang cho3-kang, ke than3 koa2 beh hou7 kiaN2-sun, han2-tit chhut-mng5 khi3 chhit-tho5, ni5-lau7 e5 si5, kiaN2-ji5 sim-pu7 chhut chiN5 hou7 in ang-bou2 khi3 Thai3-kok kap Tai7-liok8 chhit-tho5-tho5 leh. Sui-jian5 nng7 pai2 tng2--lai5 Bong2-chhi7--a2 long2 put-si5 liam7 kong2, hui-ki-phio3 chin kui3, bo5-chhai2 chiN5, tan7-si7, e7-tang3 chhut-kok kiaN5-kiaN5 leh, Bong2-chhi7--a2 put-chi2 hoaN-hi2."
        ],
        [
          "罔市--仔69歲過身，告別禮拜順序單e5〈故人略歷〉用兩、三choa7 an2-ni寫：故蔡罔市女士，1923年出世，細漢e5時，乖巧得人疼。18歲嫁hou7李進財先生，婚後夫妻恩愛，相夫教子，育有4男4女，攏已經成家立業。1991年3月因病蒙主恩召，享壽69。」〈略歷〉後面一、二十choa7攏是寫罔市--仔 e5後生kap孫仔，toh一個teh開工廠，toh一個teh作穡，toh一個ti7台北teh高就，toh一個查某子ti7小學teh做老師，toh一個孫仔是亞運 e5選手，toh一個ti7文化大學teh讀冊，toh一個…",
          "Bong2-chhi7--a2 69 hoe3 koe3-sin, ko3-piat8 le2-pai3 sun7-su7-toaN e5 “Kou3-jin5 liok8-lek8” eng7 nng7, saN choa7 an2-ni sia2:“Kou3 Chhoa3 Bong2-chhi7 lu2-su7, 1923 ni5 chhut-si3, se3-han3 e5 si5, koai-kha2 tit-lang5-thiaN3. 18 hoe3 ke3 hou7 Li2 Chin3-chai5 sian-siN, hun au7 hu-chhe un-ai3, siong3-hu kau3-chu2, iok8 iu2 4 lam5 4 lu2, long2 i2-keng seng5-ka lip8-giap8. 1991 ni5 3 goeh8 in piN7 bong5 Chu2 un-tiau3, hiong2 siu7 69.” “Liok8-lek8” au7-bin7 it, ji7 chap8 choa7 long2 si7 sia2 Bong2-chhi7--a2 e5 hau7-siN kap sun-a2, toh chit8 e5 teh khui kang-chhiuN2, toh chit8 e5 teh cho3-sit, toh chit8 e5 ti7 Tai5-pak teh ko-chiu7, toh chit8 e5 cha-bou2-kiaN2 ti7 sio2-hak8 teh cho3 lau7-su, toh chit8 e5 sun-a2 si7 A-un7 e5 soan2-chhiu2, toh chit8 e5 ti7 bun5-hoa3-tai7-hak8 teh thak8-chheh, toh chit8 e5......"
        ],
        [
          "〈故人略歷〉讀了，大家攏真o-lo2講，「罔市--仔真感心，為著這個家庭貢獻一生，chhiaN5 chiah濟囡仔翁婿kap逐個子兒孫仔攏真才調。」",
          "“Kou3-jin5 liok8-lek8” thak8 liau2, tai7-ke long2 chin o-lo2 kong2, “Bong2-chhi7--a2 chin kam2-sim, ui7 tioh8 chit e5 ka-teng5 kong3-hian3 it-seng, chhiaN5 chiah choe7 gin2-a2 ang-sai3 kap tak8-e5 kiaN2-ji5 sun-a2 long2 chin chai5-tiau7.”"
        ]
      ],
      "篇名": "Bong2-tshi7--a2 e5 it-sing"
    }
  ]
}
