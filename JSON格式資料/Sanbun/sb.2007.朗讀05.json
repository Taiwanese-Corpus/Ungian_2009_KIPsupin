{
  "出版年": "2007",
  "文類": "散文",
  "書名": "臺灣閩南語朗讀文章選輯",
  "書寫系統": "漢羅",
  "資料": [
    {
      "作者": "林麗黛",
      "段": [
        [
          "「翡翠水庫水位接近低水位，就欲宣佈限水looh！」、「大台北地區開始限制休閒設施的用水！」「石門水庫水位接近低水位，桃園農田水利會緊急宣佈水田休耕辦法！」……誠久無落雨矣，水庫的水愈來愈少，電視新聞、報紙一直出現這款欠水的歹消息。",
          "“Hui2-chhui3 Chui2-khou3 chui2-ui7 chiap-kin7 ke7 chui2-ui7, to7 beh soan-pou3han7-chui2--louh!”, “Toa7 Tai5-pak te7-khu khai-si2 han7-che3 hiu-hian5 siat-si e5 iong7chui2!” “Chioh8-mng5 Chui2-khou3 chui2-ui7 chiap-kin7 ke7 chui2-ui7, Tho5-hng5 long5-tian5 chui2-li7-hoe7 kin2-kip soan-pou3 chui2-chhan5 hiu-keng pan7-hoat!”…… Chiann5 ku2 bo5 loh8-hou7--a, chui2-khou3 e5 chui2 ju2 lai5 ju2 chio2, tian7-si7 sin-bun5, po3-choa2 it-tit8 chhut-hian7 chit khoan2 khiam3-chui2 e5 phainn2 siau-sit."
        ],
        [
          "欠水的時陣，游泳池的頭家面憂面結，因為政府一下宣佈限水，伊就無法度做生理。日子一下久，某囝著愛寄人飼looh！",
          "Khiam3-chui2 e5 si5-chun7, iu5-eng2-ti5 e5 thau5-ke bin7 iu bin7 kat, in-ui7 cheng3-hu2 chit8-e7 soan-pou3 han7-chui2, i to7 bo5 hoat-tou7 cho3 seng-li2. Jit8-chi2 chit8-e7 ku2, bou2-kiann2 tioh8-ai3 kia3 lang5 chhi7--louh!"
        ],
        [
          "欠水的時陣，作穑人憂頭結面，因為無水通淹田，田thoo5予日頭曝甲焦酷酷，田裡的稻仔頭犁犁。日子一下久，in兜就準備吊鼎looh！",
          "Khiam3-chui2 e5 si5-chun7, choh-sit-lang5 iu thau5 kat bin7, in-ui7 bo5 chui2 thang im-chhan5, chhan5-thou5 hou7 jit8-thau5 phak8 kah ta-khok-khok, chhan5--nih e5 tiu7-a2 thau5-le5-le5. Jit8-chi2 chit8-e7 ku2, in tau to7 chun2-pi7 tiau3-tiann2--louh!"
        ],
        [
          "啊若洗車的少年兄咧？欠水的時陣，頭起先洗車用水一限制，頭家就叫伊換用地下水共人客洗車，日子一下久，連地下水嘛強欲抽無矣；洗車的少年兄嘛強欲無頭路矣，就準備去排路邊擔仔looh！",
          "Ah8 na7 se2-chhia e5 siau3-lian5-hiann--leh? Khiam3-chui2 e5 si5-chun7, thau5-khi2-seng se2-chhia iong7 chui2 chit8 han7-che3, thau5-ke to7 kio3 i oann7 iong7 te7-ha7-chui2 ka7 lang5-kheh se2-chhia, jit8-chi2 chit8-e7 ku2, lian5 te7-ha7-chui2 ma7 kiong7-beh thiu bo5--a; se2-chhia e5 siau3-lian5-hiann ma7 kiong7-beh bo5 thau5-lou7--a, to7 chun2-pi7 khi3 pai5 lou7-pinn tann3-a2--louh!"
        ],
        [
          "欠水的時陣，阮囡仔人嘛無通快活；日頭赤焱焱，厝裡熱甲親像火爐，阮袂當去游泳池泅水無打緊，連偷偷仔佇浴間仔耍水，嘛會予阿母唸規半晡，講啥乜「囡仔人就知道理，儉儉仔用水莫討債！」",
          "Khiam3-chui2 e5 si5-chun7, goan2 gin2-a2-lang5 ma7 bo5 thang khuinn3-oah8; jit8-thau5 chhiah-iam7-iam7, chhu3--nih joah8 kah chhin-chhiunn7 hoe2-lou5, goan2 be7-tang3khi3 iu5-eng2-ti5 siu5-chui2 bo5 tann2-kin2, lian5 thau-thau-a2 ti7 ek8-keng-a2 sng2 chui2, ma7 e7 hou7 a-bu2 liam7 kui-poann3-pou, kong2 siann2-mih “Gin2-a2-lang5 to7 chai to7-li2, khiam7-khiam7-a2 iong7 chui2 mai3 tho2-che3!”"
        ],
        [
          "啊若講著洗身軀，嘛是「一粒頭兩粒大」。佇浴池洗，彼是無可能的代誌；用蓮蓬頭沖，用水嘛是傷傷重；姑不而將，就一踦桶水洗規身軀；若是拄著分區停水，彼就「姑不二、三將」，半桶水著愛洗一身軀looh！",
          "Ah8 na7 kong2 tioh8 se2 sin-khu, ma7 si7“chit8 liap8 thau5 nng7 liap8 toa7”. Ti7 ek8-ti5 se2, he si7 bo5 kho2-leng5 e5 tai7-chi3; iong7 lian5-phong7-thau5 chhiang5, iong7 chui2 ma7 si7 siunn siong-tiong7; kou-put-ji7-chiong, to7 chit8 kha-thang2 chui2 se2 kui sin-khu;na7 si7tu2 tioh8 hun-khu theng5-chui2, he to7 “kou-put-ji7, sann-chiong”, poann3 thang2 chui2 tioh8-ai3 se2 chit8 sin-khu louh!"
        ],
        [
          "欠水的時陣，阮阿母就誠實是「儉水專家」；伊共洗米的水留落來洗碗、洗碗的水留落來沃花，洗菜的水捾去沃菜、汏衫的水捾去揉thoo5跤，真正是「一屑仔都無拍爽」。莫怪阮阿爸攏會講：「千个兄弟哥，毋值一个家內婆。」",
          "Khiam3-chui2 e5 si5-chun7, goan2 a-bu2 to7 chiann5-sit8 si7 “khiam7-chui2 choan-ka”; i ka7 se2-bi2 e5 chui2 lau5 loh8lai5 se2-oann2, se2-oann2 e5 chui2 lau5 loh8lai5 ak-hoe, se2-chhai3 e5chui2 koann7 khi3 ak-chhai3, thoa7-sann e5 chui2 koann7 khi3 jiu5 thou5-kha, chin-chiann3 si7 “chit8-sut-a2 to bo5 phah-sng2”. Bok8-koai3 goan2 a-pa long2 e7 kong2: “Chheng e5 hiann-ti7-ko, m7-tat8 chit8 e5 ke-lai7-po5.”"
        ],
        [
          "咱台灣差不多逐年攏會欠水，毋是北部欠水，就是南部欠水。俗語講：「好天著存雨來糧」，有水通用的時，咱著愛想著無水的艱苦，逐家攏毋通烏白討債水、逐家攏做「儉水專家」，冗早做欠水的拍算，嘛向望「欠水的時陣」莫閣來looh！",
          "Lan2 Tai5-oan5 chha-put-to tak8 ni5 long2 e7 khiam3-chui2,m7 si7pak-pou7 khiam3-chui2, to7 si7 lam5-pou7 khiam3-chui2. Siok8-gi2 kong2: “Ho2-thinn tioh8 chhun5 hou7 lai5 niu5”,u7 chui2 thang iong7 e5 si5, lan2 tioh8-ai3 siunn7 tioh8 bo5 chui2 e5 kan-khou2, tak8-ke long2 m7-thang ou-peh8 tho2-che3 chui2, tak8-ke long2 cho3 “khiam7 chui2 choan-ka”, liong7-cha2 cho3 khiam3-chui2 e5 phah-sng3, ma7 ng3-bang7 “khiam3-chui2 e5 si5-chun7” mai3 koh lai5--louh!"
        ]
      ],
      "篇名": "欠水的時陣"
    },
    {
      "作者": "陳恆嘉",
      "段": [
        [
          "媽媽：",
          "Ma-ma:"
        ],
        [
          "雖然你毋捌字，袂當家己讀這張批，甚至這張批是用咱台灣話寫的，欲tshue7一个少年的來讀予你聽，嘛煞有困難。好佳哉爸爸捌字。伊一定會讀予你聽啦！",
          "Sui-jian5 li2m7 batji7, be7-tang3 ka-ti7 thak8 chit tiunn phoe, sim7-chi3 chit tiunn phoe si7 iong7 lan2 Tai5-oan5-oe7 sia2--e5, beh chhoe7 chit8e5 siau3-lian5--e5 lai5 thak8 hou7 li2 thiann, ma7 soah u7 khun3-lan5. Ho2 ka-chai3 pa-pa bat ji7. I it-teng7 e7 thak8 hou7 li2 thiann--lah!"
        ],
        [
          "只是，媽媽，予我心肝真艱苦，而且是因為按呢才促成我寫這張批的。恐驚就是爸爸替我唸這張批予你聽，你煞毋知聽有無？就是聽有，嘛毋知共你寫這張批的「阿嘉」就是你上kai3煩惱的第三囝？媽媽八十歲實在真老矣，著毋著，但是，你哪會做一睏老一下遮爾嚴重咧？咱庄跤咧笑一个人傷過條直，講伊是「戇甲袂扒癢」，媽媽，你知無？你是做一下煞「老甲袂扒癢」呢！",
          "Chi2-si7, ma-ma, hou7 goa2 sim-koann chin kan-khou2, ji5-chhiann2 si7 in-ui7 an2-ne chiah chhiok-seng5 goa2 sia2 chit tiunn phoe--e5. Khiong2-kiann to7 si7 pa-pa the3 goa2 liam7 chit tiunn phoe hou7li2 thiann, li2 soahm7 chaithiann u7--bo5? To7 si7 thiann u7, ma7m7 chaika7 li2 sia2 chit tiunn phoe e5 “A-ka” to7 si7 li2 siong7 kai3 hoan5-lo2 e5 te7-sann kiann2? Ma-ma peh-chap8 hoe3 sit8-chai7 chin lau7--a, tioh8 m7-tioh8, tan7-si7, li2 nah e7 cho3 chit8-khun3 lau7 chit8-e7 chiah-ni7 giam5-tiong7--leh? Lan2 chng-kha leh chhio3 chit8 e5 lang5 siunn koe3 tiau5-tit8, kong2 i si7 “gong7 kah be7 pe5-chiunn7”, ma-ma, li2 chai--bo5? Li2 si7 cho3 chit8-e7 soah “lau7 kah be7 pe5-chiunn7” neh!"
        ],
        [
          "我知影，媽媽恐驚是致著醫學上講的「老人癡呆症」，頂回爸爸佮你來台北，咱有去看陳醫師，陳醫師因為伊的忠厚佮對台灣人的疼心，一直無講出媽媽是致著啥乜症頭，kan-tann共爸爸講是老人症，知影你tua3佇庄跤，有爸爸佮大兄大嫂通照顧，伊就講無要緊。這一年來，因為媽媽連咱兜的便所佇佗位，都會去予袂記得去，有當時仔半暝仔醒來，也毋知家己佇佗位，毋知日時抑是暗時，予爸爸伊較費氣，但是，我也知影，媽媽其實你是知影家己的問題的，媽媽逐擺講家己「夭壽無頭神的」，啊！是啦！你是致著「無頭神症」啦，上kai3 bai2的是媽媽你家己知影家己的症頭，所以煞家己愈來愈無信心，紲落去，煞連家己講一半的代誌嘛煞去予袂記得去，尤其是人刁工共你「考試」的時陣，你嘛知影人咧創治你，但是，就是你已經對家己無信心，煞三講四重耽，所以，媽媽你愛有信心，將你想著的勇敢講出來，橫直，你做你放心，tsit-ma2，厝裡你上大。因為你上老；你上細，閣因為你是「老人囡仔」，你講著，逐家咧笑，是歡喜，你講毋著，逐家咧笑是好耍，尚且逐家攏是你的囝、你的孫，抑若無就是你的厝邊隔壁，哪有啥乜通歹勢抑是見笑的咧？",
          "Goa2 chai-iann2, ma-ma khiong2-kiann si7 ti3 tioh8 i-hak8 siong7 kong2 e5 “lau7-lang5 chhi-tai-cheng3”, teng2 hoe5 pa-pa kap li2 lai5 Tai5-pak, lan2 u7 khi3 khoann3 Tan5 i-su, Tan5 i-su in-ui7 i e5 tiong-hio7 kap tui3 Tai5-oan5-lang5 e5 thiann3-sim, it-tit8 bo5 kong2 chhut ma-ma si7 ti3 tioh8 siann2-mih cheng3-thau5, kan-tann ka7 pa-pa kong2 si7 lau7-lang5-cheng3, chai-iann2 li2 toa3 ti7 chng-kha, u7 pa-pa kap toa7-hiann toa7-so2 thang chiau3-kou3, i to7 kong2 bo5 iau3-kin2. Chit chit8 ni5 lai5, in-ui7 ma-ma lian5 lan2 tau e5 pian7-sou2 ti7 toh-ui7, to e7 khi3 hou7 be7-ki3-tit khi3, u7 tang-si5-a2 poann3-me5-a2 chhenn2--lai5, ia7m7 chaika-ti7 ti7 toh-ui7,m7 chaijit8--si5iah si7am3-si5, hou7 pa-pa i khah hui3-khi3, tan7-si7, goa2 ia7 chai-iann2, ma-ma ki5-sit8 li2 si7 chai-iann2 ka-ti7 e5 bun7-te5--e5, ma-ma tak8 pai2 kong2 ka-ti7 “iau2-siu7 bo5 thau5-sin5--e5”, ah! Si7--lah! Li2 si7 ti3 tioh8 “bo5-thau5-sin5-cheng3”--lah, siong7 kai3 bai2--e5 si7 ma-ma li2 ka-ti7 chai-iann2 ka-ti7 e5 cheng3-thau5, sou2-i2 soah ka-ti7 ju2 lai5 ju2 bo5 sin3-sim, soa3--loh8-khi3, soah lian5 ka-ti7 kong2 chit8-poann3 e5 tai7-chi3 ma7 soah khi3 hou7 be7-ki3-tit khi3, iu5-ki5 si7 lang5 tiau-kang ka7 li2 “kho2-chhi3” e5 si5-chun7, li2 ma7 chai-iann2 lang5 leh chhong3-ti7--li2, tan7-si7, to7 si7 li2 i2-keng tui3 ka-ti7 bo5 sin3-sim, soah sann kong2 si3 teng5-tann5, sou2-i2, ma-ma li2 ai3 u7 sin3-sim, chiong li2 siunn7--tioh8-e5 iong2-kam2kong2--chhut-lai5, hoainn5-tit8, li2 cho3 li2 hong3-sim, chit-ma2, chhu3--nih li2 siong7 toa7. In-ui7 li2 siong7 lau7; li2 siong7 se3, koh in-ui7 li2 si7 “lau7-lang5 gin2-a2”, li2 kong2 tioh8, tak8-ke leh chhio3, si7 hoann-hi2, li2 kong2 m7-tioh8, tak8-ke leh chhio3 si7 ho2-sng2, siong7-chhiann2 tak8-ke long2 si7 li2 e5 kiann2, li2 e5 sun, iah na7 bo5 to7 si7 li2 e5 chhu3-pinn keh-piah, nah u7 siann2-mih thang phainn2-se3iah si7kian3-siau3--e5 leh?"
        ],
        [
          "媽媽，我頂日轉去，問爸爸看你有收著我的「母親卡」無？爸爸講你有收著，毋閣，爸爸講你收著的時陣講一句「活欲氣死」，爸爸學這句話的時陣，有淡薄仔欲笑也毋是，欲哭也毋是，尾後閣講：「你tsit-ma2寄彼伊哪捌」？但是媽媽，原諒我到這陣才想著講共你寄這號現代人咧愛的物件，閣像到今才想講共你寫批仝款。我嘛了解媽媽你講「活欲氣死」的意思，因為今年過年過，逐家欲轉來台北的時陣，我有看著媽媽流目屎，我問媽媽按怎流目屎，媽媽有講一句話：「逐家攏走了了」，我想媽媽無一定了解母親卡的意思，但是，一定是母親卡予媽媽想起著逐家無佇你的身邊，媽媽才會「活欲氣死」的啦！",
          "Ma-ma, goa2 teng2-jit8 tng2--khi3, mng7 pa-pa khoann3 li2 u7 siu tioh8 goa2 e5 “bu2-chhin-kha2”--bo5? Pa-pa kong2 li2 u7 siu--tioh8, m7-koh, pa-pa kong2 li2 siu--tioh8 e5 si5-chun7 kong2 chit8 ku3 “oah8 beh khi3--si2”, pa-pa oh8 chitku3 oe7 e5 si5-chun7, u7 tam7-poh8-a2 beh chhio3 ia7m7 si7, beh khau3 ia7m7 si7, boe2-au7 koh kong2: “Li2 chit-ma2 kia3 he i nah bat”? Tan7-si7 ma-ma, goan5-liong7 goa2 kau3 chit-chun7 chiah siunn7 tioh8 kong2 ka7 li2 kia3 chit ho7 hian7-tai7-lang5leh ai3 e5 mih8-kiann7, koh chhiunn7 kau3-tann chiah siunn7 kong2 ka7 li2 sia2 phoe kang7-khoan2. Goa2 ma7 liau2-kai2 ma-ma li2 kong2 “oah8 beh khi3--si2” e5 i3-su3, in-ui7 kin-ni5 koe3-ni5 koe3, tak8-ke beh tng2lai5 Tai5-pak e5 si5-chun7, goa2 u7 khoann3 tioh8 ma-ma lau5 bak8-sai2, goa2 mng7 ma-ma an2-choann2 lau5 bak8-sai2, ma-ma u7 kong2 chit8 ku3 oe7: “Tak8-ke long2 chau2 liau2-liau2”, goa2 siunn7 ma-ma bo5 it-teng7 liau2-kai2 bu2-chhin-kha2 e5 i3-su3, tan7-si7, it-teng7 si7 bu2-chhin-kha2 hou7 ma-ma siunn7 khi2 tioh8 tak8-ke bo5 ti7 li2 e5 sin-pinn, ma-ma chiah e7 “oah8 beh khi3--si2”--e5 lah!"
        ]
      ],
      "篇名": "媽媽請你保重"
    },
    {
      "作者": "王宗傑",
      "段": [
        [
          "我相信佇每一个人大漢的過程中，攏對月娘，有足好、足歡喜的感覺，雖然有人已經變成「大人」，離開彼種「若看見月娘，心肝就歡喜」的日子已經真遠、真遠；但是我相信：只要保持「囡仔心」，無論你蹛庄跤、蹛都市，便是見著月娘，心肝頭自然會有一種歡喜，一種淡薄仔的歡喜。我有聽過一條囡仔歌，歌詞按呢講：",
          "Goa2 siong-sin3 ti7 mui2 chit8 e5 lang5 toa7-han3 e5 koe3-teng5 tiong, long2 tui3 goeh8-niu5, u7 chiok ho2, chiok hoann-hi2 e5 kam2-kak, sui-jian5 u7 lang5 i2-keng pinn3-chiann5 “toa7-lang5”, li7-khui hit chiong2 “若khoann3-kinn3 goeh8-niu5, sim-koann to7 hoann-hi2” e5 jit8-chi2 i2-keng chin hng7, chin hng7; tan7-si7 goa2 siong-sin3 : chi2-iau3 po2-chhi5 “gin2-a2-sim”, bo5-lun7 li2 toa3 chng-kha,toa3 tou-chhi7, pian7 si7 kinn3 tioh8 goeh8-niu5, sim-koann-thau5 chu7-jian5 e7 u7 chit8 chiong2 hoann-hi2, chit8 chiong2 tam7-poh8-a2 e5 hoann-hi2. Goa2 u7 thiann koe3 chit8 tiau5 gin2-a2-koa, koa-su5 an2-ne kong2:"
        ],
        [
          "月娘光光照阮小小的窗仔門",
          "Goeh8-niu5 kng-kng chhio7 goan2 sio2-sio2 e5 thang-a2-mng5"
        ],
        [
          "月娘光光照阮孤單的小眠床",
          "Goeh8-niu5 kng-kng chhio7 goan2 kou-toann e5 sio2-bin5-chhng5"
        ],
        [
          "月娘光光照阮心內的小田園",
          "Goeh8-niu5 kng-kng chhio7 goan2 sim-lai7 e5 sio2-chhan5-hng5"
        ],
        [
          "月娘啊月娘暗暝遮爾長",
          "Goeh8-niu5 ah goeh8-niu5 am3-me5 chiah-ni7 tng5"
        ],
        [
          "請你陪伴阮恬恬到天光",
          "Chhiann2 li2 poe5-phoann7 goan2 tiam7-tiam7 kau3 thinn-kng"
        ],
        [
          "這聽起來只是一條囡仔歌nia7-nia7，歌詞足簡單，予足濟「大人」聽起來，可能會認為足幼稚，有臭奶呆味，是無實在的囡仔話。毋閣，對囡仔的心靈來講，我感覺這是足實在，足有意義的一首歌詩，因為伊講出所有囡仔人的心聲，伊用永遠的月娘安慰所有小小孤單的性命。",
          "Che thiann--khi2-lai5 chi2-si7 chit8 tiau5 gin2-a2-koa nia7-nia7, koa-su5 chiok kan2-tan, hou7 chiok che7 “toa7-lang5” thiann--khi2-lai5, kho2-leng5 e7 jin7-ui5 chiok iu3-ti3, u7 chhau3-leng-tai-bi7, si7 bo5 sit8-chai7 e5 gin2-a2-oe7. M7-koh, tui3 gin2-a2 e5 sim-leng5 lai5 kong2, goa2 kam2-kak che si7 chiok sit8-chai7, chiok u7 i3-gi7 e5 chit8 siu2 koa-si, in-ui7 i kong2 chhut sou2-u7 gin2-a2-lang5 e5 sim-siann, i iong7 eng2-oan2 e5 goeh8-niu5 an-ui3 sou2-u7 sio2-sio2 kou-toann e5 senn3-mia7."
        ],
        [
          "我想：佇大人統治的世界，阮囡仔人是永遠的弱者。囡仔佇學校所讀的一切，所行的路，攏是大人安排的；囡仔若是無照大人所定的規矩去做，就會予人講「無乖」，做囡仔人佇「立法院」也無發言權，只有看見一堆「大人」，逐日tua3電視內底惡來惡去，冤家量債。這款大人敢有可能真正會替囡仔講話？這款大人統治的社會，敢有真正幫助阮囡仔人大漢的教育？阮做囡仔人，當然只有共所有的「疲勞」，投予天頂的月娘聽；天公伯仔嘛是叫月娘用伊的溫柔來安慰所有囡仔的心肝。",
          "Goa2 siunn7: ti7 toa7-lang5 thong2-ti7 e5 se3-kai3, goan2 gin2-a2-lang5 si7 eng2-oan2 e5 jiok8-chia2. Gin2-a2 ti7 hak8-hau7 sou2 thak8 e5 it-chhe3, sou2 kiann5 e5 lou7, long2 si7 toa7-lang5 an-pai5--e5; gin2-a2na7 si7bo5 chiau3 toa7-lang5 sou2 teng7 e5 kui-ki2 khi3 cho3, to7 e7 hou7 lang5 kong2 “bo5 koai”, cho3 gin2-a2-lang5 ti7 “Lip8-hoat-inn7” ia7 bo5 hoat-gian5-koan5, chi2-u7 khoann3-kinn3 chit8 tui “toa7-lang5”, tak8 jit8 toa3 tian7-si7 lai7-te2 ok lai5 ok khi3, oan-ke niu7-che3. Chit khoan2 toa7-lang5 kam2 u7 kho2-leng5 chin-chiann3 e7 the3 gin2-a2 kong2-oe7? Chit khoan2 toa7-lang5 thong2-ti7 e5 sia7-hoe7, kam2 u7 chin-chiann3 pang-chou7 goan2 gin2-a2-lang5 toa7-han3 e5 kau3-iok8? Goan2 cho3 gin2-a2-lang5, tong-jian5 chi2-u7 ka7 sou2-u7 e5 “phi5-lo5”, tau5 hou7 thinn-teng2 e5 goeh8-niu5 thiann; thinn-kong peh--a2 ma7 si7 kio3 goeh8-niu5 iong7 i e5 un-jiu5 lai5 an-ui3 sou2-u7 gin2-a2 e5 sim-koann."
        ],
        [
          "這款的歌，充滿對囡仔的疼，予阮感覺：有月娘的暗暝確實足好。",
          "Chit khoan2 e5 koa, chhiong-boan2 tui3 gin2-a2 e5 thiann3, hou7 goan2 kam2-kak: u7 goeh8-niu5 e5 am3-me5 khak-sit8 chiok ho2."
        ],
        [
          "會記得有一冬八月十五，阮全家轉去庄跤，佮阿公阿媽做伙過中秋節，一家人搬椅頭仔坐tiam3門口埕，食中秋餅，擘文旦，囓甘蔗。暗風微微仔吹，蟲聲一陣一陣，月娘圓圓，星光閃爍。佇都市出世、大漢的我，心內雄雄有一種大歡喜，我偷偷仔想：這敢毋是上好的音樂廳？有上自然的冷氣，有上美妙的舞台，有上好聽的演奏會，也有上好的燈光。",
          "E7-ki3-tit u7 chit8 tang peh goeh8 chap8-gou7, goan2 choan5-ke tng2khi3 chng-kha, kap a-kong a-ma2 cho3-hoe2 koe3 Tiong-chhiu-chiat, chit8-ke-lang5 poann i2-thau5-a2 che7 tiam3 mng5-khau2-tiann5, chiah8 Tiong-chhiu-piann2, peh bun5-tan3, khe3 kam-chia3. Am3-hong bi5-bi5-a2 chhoe, thang5-siann chit8 chun7 chit8 chun7, goeh8-niu5 inn5-inn5, chhenn-kong siam2-sih. Ti7 tou-chhi7 chhut-si3, toa7-han3 e5 goa2, sim-lai7 hiong5-hiong5 u7 chit8 chiong2 toa7 hoann-hi2, goa2 thau-thau-a2 siunn7: che kam2m7 si7siong7 ho2 e5 im-gak8-thiann? U7 siong7 chu7-jian5 e5 leng2-khi3, u7 siong7 bi2-biau7 e5 bu2-tai5, u7 siong7 ho2 thiann e5 ian2-chau3-hoe7, ia7 u7 siong7 ho2 e5 teng-kong."
        ],
        [
          "阿公阿媽的庄跤，星是有感情的；庄跤的門口埕，月娘是有疼心、有人性的。",
          "A-kong a-ma2 e5 chng-kha, chhenn si7 u7 kam2-cheng5--e5; chng-kha e5 mng5-khau2-tiann5, goeh8-niu5 si7 u7 thiann3-sim, u7 jin5-seng3--e5."
        ],
        [
          "「囡仔人，愛有禮貌，毋通用指頭仔烏白指月娘，若無，月娘會受氣，會共人割耳。」這是細漢的時，阿媽講予阮聽的，阮半信半疑，足想欲試看覓。有一暝，佇眠床頭看見窗仔外，有月娘來探我；我想起阿媽的話，就共指頭仔藏tua3被內，偷偷共伊指一下。毋閣到現在，我的耳仔，若像無按怎。",
          "“Gin2-a2-lang5, ai3 u7 le2-mau7, m7-thang iong7 cheng2-thau5-a2 ou-peh8 chi2 goeh8-niu5, na7 bo5, goeh8-niu5 e7 siu7-khi3, e7 ka7 lang5 koah-hi7.” Che si7 se3-han3 e5 si5, a-ma2 kong2 hou7 goan2 thiann--e5, goan2 poan3 sin3 poan3 gi5, chiok siunn7 beh chhi3 khoann3 mai7. U7 chit8 me5, ti7 bin5-chhng5 thau5 khoann3-kinn3 thang-a2 goa7, u7 goeh8-niu5 lai5 tham3--goa2; goa2 siunn7 khi2 a-ma2 e5 oe7, to7 ka7 cheng2-thau5-a2 chhang3 toa3 phoe7 lai7, thau-thau ka7 i chi2--chit8-e7. M7-koh kau3 hian7-chai7, goa2 e5 hi7-a2, na2-chhiunn7 bo5 an2-choann2."
        ]
      ],
      "篇名": "有月娘的暗暝，足好"
    },
    {
      "作者": "翠苓",
      "段": [
        [
          "明知影一杯閣一杯的茶米茶是預訂一个失眠暗暝的入門票，我嘛是先啉才閣講。",
          "Beng5 chai-iann2 chit8 poe koh chit8 poe e5 te5-bi2-te5 si7 i7-teng7 chit8 e5 sit-bin5 am3-me5 e5 jip8-mng5-phio3, goa2 ma7 si7 seng lim chiah koh kong2."
        ],
        [
          "無毋著，已經是恬啁啁的半暝，愛睏神誠實無欲來相tshue7。二、三十年來藏佇心肝底彼層代誌，予外口摻我仝款睏袂去的彼隻狗佮貓吵一下，佇頭殼內底浮浮沉沉。彼隻貓佮狗仔，in佇巷仔底冤起來，大聲細聲。我想，in兩个kam2是支持無仝款的政黨，無、哪會冤甲遐爾雄kai3-kai3？",
          "Bo5 m7-tioh8, i2-keng si7 tiam7-chiuh-chiuh e5 poann3-me5, ai3-khun3-sin5 chiann5-sit8 bo5 beh lai5 sio-chhoe7. Ji7, sann-chap8 ni5 lai5 chhang3 ti7 sim-koann-te2 hit chan5 tai7-chi3, hou7 goa7-khau2 chham goa2 kang7-khoan2 khun3 be7 khi3 e5 hit chiah kau2 kap niau chha2 chit8-e7, ti7 thau5-khak lai7-te2 phu5-phu5 tim5-tim5. Hit chiah niau kap kau2-a2, in ti7 hang7-a2-te2 oan--khi2-lai5, toa7-siann se3-siann. Goa2 siunn7, in nng7 e5 kam2 si7 chi-chhi5 bo5 kang7-khoan2 e5 cheng3-tong2, bo5, nah e7 oan kah hiah-ni7 hiong5-kai3-kai3?"
        ],
        [
          "會去想著彼層代誌，愛對今仔日去虎尾講起，去到許居士in兜，in誠好禮講： 「內面坐，免褪鞋！」去到沈老師in兜，嘛是閣聽著：「免褪！免褪！……」這句話，我捌偌爾仔數想有人對我按呢講咧！",
          "E7 khi3 siunn7 tioh8 hit chan5 tai7-chi3, ai3 tui3 kin-a2-jit8 khi3 Hou2-boe2 kong2-khi2, khi3 kau3 Khou2 ku-su7 in tau, in chiann5 ho2-le2 kong2: “lai7-bin7 che7, bian2 thng3e5!” Khi3 kau3 Sim2 lau7-su in tau, ma7 si7 koh thiann tioh8: “Bian2 thng3!Bian2 thng3! ......” Chit ku3oe7, goa2 bat joa7-ni7-a2 siau3-siunn7 u7 lang5 tui3 goa2 an2-ne kong2--leh!"
        ],
        [
          "佇我國小四年的歇熱，阿爸對台北轉來庄跤，講欲將阮規家伙仔徙去台北tua3，我聽著一直哭，因為我毋甘離開庄跤。雖然叔伯阿嫂共台北講甲 ka2-na2天堂遐好耍，閣講阮厝兩个阿姊佮一个阿兄，早就去佇台北食頭路矣。開學了我若閣去tua3 校，厝裡賰阿母佮小妹小弟三个人，一家伙仔散幾若位嘛毋是辦法，大人講的是有道理，毋閣我嘛是一直哭，尾仔阿爸受氣矣，伊講：「你本底就tua3 校舍，也無啥差啊！」我想講當然嘛是有差，佇學校想厝的時陣，去想著一个生份的所在—台北，台北是遐爾生疏，無一屑屑仔的感情，大人是袂了解阮小小年紀的心情！佇我開學離開故鄉「柳樹湳」去學校彼一工開始，故鄉嘛行入我的夢中，當我心情鬱卒，攏會想著故鄉的形影，想著故鄉的柳樹、花草，想著遐的人，遐的一切！",
          "Ti7 goa2 kok-sio2 si3-ni5 e5 hioh-joah8, a-pa tui3 Tai5-pak tng2lai5 chng-kha, kong2 beh chiong goan2 kui-ke-hoe2-a2 soa2 khi3 Tai5-pak toa3, goa2 thiann--tioh8 it-tit8 khau3, in-ui7 goa2 m7-kam li7-khui chng-kha. Sui-jian5 chek-pek a-so2 ka7 Tai5-pak kong2 kah ka2-na2 thian-tong5 hiah ho2-sng2, koh kong2 goan2 chhu3 nng7 e5 a-che2 kap chit8 e5 a-hiann, cha2 to7 khi3 ti7 Tai5-pak chiah8 thau5-lou7--a. Khai-hak8 liau2 goa2 na7 koh khi3 toa3-hau7, chhu3--nih chhun a-bu2 kap sio2-moe7 sio2-ti7 sann e5 lang5, chit8-ke-hoe2-a2 soann3 kui2-na7 ui7 ma7m7 si7pan7-hoat, toa7-lang5 kong2--e5 si7 u7 to7-li2, m7-koh goa2 ma7 si7 it-tit8 khau3, boe2--a2 a-pa siu7-khi3--a, i kong2: “Li2 pun2-te2 to7 toa3 hau7-sia3, ia7 bo5 siann2 chha ah!” Goa2 siunn7 kong2 tong-jian5 ma7 si7 u7 chha, ti7 hak8-hau7 siunn7 chhu3 e5 si5-chun7, khi3 siunn7 tioh8 chit8 e5 chhenn-hun7 e5 sou2-chai7----Tai5-pak, Tai5-pak si7 hiah-ni7 chhenn-sou, bo5 chit8-sut-sut-a2 e5 kam2-cheng5, toa7-lang5 si7 be7 liau2-kai2 goan2 sio2-sio2 ni5-ki2 e5 sim-cheng5! Ti7 goa2 khai-hak8 li7-khui kou3-hiong “Liu2-chhiu7-lam3” khi3 hak8-hau7 hit chit8 kang khai-si2, kou3-hiong ma7 kiann5 jip8 goa2 e5 bang7 tiong, tng goa2 sim-cheng5 ut-chut, long2 e7 siunn7 tioh8 kou3-hiong e5 heng5-iann2, siunn7 tioh8 kou3-hiong e5 liu2-chhiu7, hoe-chhau2, siunn7 tioh8 hia e5 lang5, hia e5 it-chhe3!"
        ],
        [
          "第一擺佇台北過年，無影像阿嫂所講的遐好耍，台北的出外人攏轉去故鄉過年矣！平常時仔鬧熱滾滾的台北城，這个時陣煞冷冷清清，顛倒比阮庄跤所在過年時閣較無鬧熱！",
          "Te7-it pai2 ti7 Tai5-pak koe3-ni5, bo5-iann2 chhiunn7 a-so2 sou2 kong2--e5 hiah ho2-sng2, Tai5-pak e5 chhut-goa7-lang5 long2 tng2khi3 kou3-hiong koe3-ni5--a! Peng5-siong5 si5-a2 lau7-jiat8 kun2-kun2 e5 Tai5-pak-siann5, chit e5 si5-chun7 soah leng2-leng2 chheng-chheng, tian-to3 pi2 goan2 chng-kha sou2-chai7 koe3-ni5-si5 koh-khah bo5 lau7-jiat8!"
        ],
        [
          "初一彼工，阿爸欲去in頭家遐拜年，tshua7 我同齊去，欲予我去見識都市的光景，阿爸騎一台舊鐵馬，後座誠闊會當載貨，我坐佇後座，對租厝的石牌仔騎到阿爸做工課的士林，路裡阿爸誠謹慎攢一盒餅做伴手。無偌久，阿爸鐵馬停佇一座大花園的面頭前，對大門看入去，花園佔地誠闊，凡勢有阮學校遐爾闊，莫怪in需要倩阿爸規年迵天整理花園。遮爾大的花園，平常時仔阿爸的工課一定是袂少的！",
          "Chhoe-it hit kang, a-pa beh khi3inthau5-ke hia pai3-ni5, chhoa7 goa2tang5-che5 khi3, beh hou7 goa2 khi3 kian3-sek tou-chhi7 e5 kong-keng2, a-pakhia5chit8 tai5 ku7 thih-be2, au7-cho7 chiann5 khoah e7-tang3 chai3-hoe3, goa2 che7 ti7 au7-cho7, ui3 chou-chhu3 e5 Chioh8-pai5-a2khia5kau3 a-pa cho3 khang-khoe3 e5 Su7-lim5, lou7--nih a-pa chiann5 kin2-sim7 chhoan5 chit8 ap8 piann2 cho3 phoann7-chhiu2. Bo5 joa7 ku2, a-pa thih-be2 theng5 ti7 chit8 cho7 toa7 hoe-hng5 e5 bin7-thau5-cheng5, ui3 toa7-mng5 khoann3--jip8-khi3, hoe-hng5 chiam3 te7 chiann5 khoah, hoan7-se3 u7 goan2 hak8-hau7 hiah-ni7 khoah, bok8-koai3 in su-iau3 chhiann3 a-pa kui ni5 thang3 thinn cheng2-li2 hoe-hng5. Chiah-ni7 toa7 e5 hoe-hng5, peng5-siong5 si5-a2 a-pa e5 khang-khoe3 it-teng7 si7 be7-chio2--e5!"
        ]
      ],
      "篇名": "內面坐、免褪鞋"
    },
    {
      "作者": "柯柏榮",
      "段": [
        [
          "「行，咱轉來去啦！」耳空邊飄入一絲仔小可破ang7鼻老阿婆的聲音，是隔壁桌牢友的阿母，一直扭著牢友的手，peh起peh落，吵欲倒轉去厝。",
          "“Kiann5, lan2 tng2--lai5-khi3 lah!” Hi7-khang pinn phiau jip8 chit8-si-a2 sio2-khoa2 phoa3-ang7-phinn7 lau7-a-po5 e5 siann-im, si7 keh-piah-toh lo5-iu2 e5 a-bu2, it-tit8 giu2 tioh8 lo5-iu2 e5 chhiu2, peh khi2 peh loh8, chha2beh to2 tng2khi3 chhu3."
        ],
        [
          "我佮阿母做伙越頭看過去。老阿婆有一pho7 白蒼蒼的頭毛，滿面皮佮額頭攏是彎彎曲曲閣liap-liap的皺痕，淺藍底、紅白透濫直逝的洋裝內底，包著一身荏弱的枝骨，硬扭著牢友高tshiang5的漢草。斟酌聽in的對話，小可臆會出老阿婆是致著「老年痴呆症」，牢友摻一位中年婦人人（看起來應該是牢友的阿姊），不斷咧安搭老阿婆。",
          "Goa2 kap a-bu2 cho3-hoe2 oat8-thau5 khoann3--koe3-khi3. Lau7-a-po5u7 chit8 pho7 peh8-chhang-chhang e5 thau5-mou, moa2 bin7-phoe5 kap hiah8-thau5 long2 si7 oan-oan khek-kek koh liap-liap e5 jiau5-hun5, chhian2-na5 te2, ang5-peh8 thau3-lam7 tit8 choa7 e5 iunn5-chong lai7-te2, pau tioh8 chit8-sin lam2-jiok8 e5 ki-kut, nge7 giu2 tioh8 lo5-iu2 ko-chhiang5 e5 han3-chhau2. Chim-chiok thiann in e5 tui3-oe7, sio2-khoa2 ioh e7 chhut lau7-a-po5 si7 ti3 tioh8 “lau7-lian5 chhi-tai-cheng3”, lo5-iu2 chham chit8 ui7 tiong-lian5 hu7-jin5-lang5 (khoann3--khi2-lai5 eng-kai si7 lo5-iu2 e5 a-che2), put-toan3 leh an-tah lau7-a-po5."
        ],
        [
          "監獄舉辦「面對面懇親」活動，活動會場設佇禮堂，時間是五月初，倚近母親節，大約有一百个受刑人申請通過參加。百外塊細塊桌仔排滿滿，每一塊桌仔的四箍圍囥四條椅仔，參加的受刑人佮家屬（上濟三个人）圍tiam3桌仔墘，uan7-na7 食監獄準備的糖仔餅、飲料，uan7-na7 開講話仙。有笑聲，嘛有哭聲；有歡喜，嘛有怨慼；幾个閉思的囡仔活ling3-ling3閣好玄的目睭仁四界相來相去，幾个較手銃的囡仔將禮堂當做tshit迌埕走來走去。",
          "Kann-gak8 ki2-pan7 “bin7-tui3-bin7 khun2-chhin” oah8-tang7, oah8-tang7 hoe7-tiunn5 siat ti7 le2-tng5, si5-kan si7 gou7 goeh8-chhoe, oa2-kin7 bu2-chhin-chiat, tai7-iok u7 chit8-pah e5 siu7-heng5-jin5 sin-chheng2 thong-koe3 chham-ka. Pah-goa7 te3 se3 te3 toh-a2 pai5 moa2-moa2, mui2 chit8 te3 toh-a2 e5 si3-khou-ui5 khng3 si3 liau5 i2-a2, chham-ka e5 siu7-heng5-jin5 kap ka-siok8 (siong7 che7 sann e5 lang5) ui5 tiam3 toh-a2-kinn5, oan7-na7 chiah8kann-gak8 chun2-pi7 e5 thng5-a2-piann2, im2-liau7, oan7-na7 khai-kang2 oe7-sian. U7 chhio3-siann, ma7 u7 khau3-siann; u7 hoann-hi2, ma7 u7 oan3-chheh; kui2 e5 pi3-su3 e5 gin2-a2 oah8-leng3-leng3 kohhonn3-hian5 e5 bak8-chiu-jin5 si3-ke3 siong3 lai5 siong3 khi3, kui2 e5 khah chhiu2-chheng3 e5 gin2-a2 chiong le2-tng5tong3-cho3 chhit-tho5-tiann5 chau2 lai5 chau2 khi3."
        ],
        [
          "阿母就坐佇面頭前。入獄七冬矣，頭一擺毋免隔一重冰冷的玻璃窗仔遮爾倚近佮伊見面。",
          "A-bu2 to7 che7 ti7 bin7-thau5-cheng5. Jip8-kann chhit tang--a, thau5-chit8-pai2m7 bian2keh chit8 teng5 peng-leng2 e5 po-le5 thang-a2 chiah-ni7 oa2-kin7 kap i kinn3-bin7."
        ],
        [
          "本底伊是毋肯來，應該講是「無法度遮早來」。阿母欲來一逝面會，著愛轉兩班公車，ui3 透早起床著準備我自細漢上愛食的肉豉仔，一番勞苦了後，來到監獄都欲倚中晝矣，有當時仔袂赴辦理會客登記，著愛孤單一个人佇「會客等候室」等到下晡的頭一批面會，轉去到厝將近欲暗仔，換來的只有短短十五分鐘的見面，所以我誠毋甘阿母來遮看我。只是，難得一擺「面對面懇親」，有兩點鐘久的時間通好好仔佮阿母話仙，我tsong7仔改變平常時「毋甘」的想法，報名參加。佳哉大姊願意請假一點鐘駛車載阿母來，才會當佇規定的時間內—早起九點以前—來到台南監獄。",
          "Pun2-te2 i si7 m7kheng2 lai5, eng-kai kong2 si7 “bo5 hoat-tou7 chiah cha2 lai5”. A-bu2 beh lai5 chit8 choa7 bian7-hoe7, tioh8-ai3 choan2 nng7 pang kong-chhia, ui3 thau3-cha2 khi2-chhng5 tioh8 chun2-pi7 goa2 chu7 se3-han3 siong7 ai3chiah8e5 bah-sinn7-a2, it-hoan lo5-khou2 liau2-au7, lai5 kau3 kann-gak8 to beh oa2 tiong-tau3--a, u7 tang-si5-a2 be7-hu3 pan7-li2 hoe7-kheh teng-ki3, tioh8-ai3 kou-toann chit8 e5 lang5 ti7 “hoe7-kheh tan2-hau7-sek” tan2 kau3 e7-pou e5 thau5 chit8 phoe bian7-hoe7, tng2khi3 kau3 chhu3 chiong-kin7 beh-am3-a2, oann7--lai5 e5 chi2-u7 te2-te2 chap8-gou7 hun-cheng e5 kinn3-bin7, sou2-i2 goa2 chiann5 m7-kam a-bu2 lai5 chia khoann3--goa2. Chi2-si7, lan5-tit chit8 pai2 “bin7-tui3-bin7 khun2-chhin”, u7 nng7 tiam2-cheng ku2 e5 si5-kan thang ho2-ho2-a2 kap a-bu2 oe7-sian, goa2 chong7-a2 kai2-pian3 peng5-siong5-si5 “m7-kam” e5 siunn7-hoat, po3-mia5 chham-ka. Ka-chai3 toa7-che2 goan7-i3 chheng2-ka2 chit8 tiam2-cheng sai2-chhia chai3 a-bu2 lai5, chiah e7-tang3 ti7 kui-teng7 e5 si5-kan lai7----chai2-khi2 kau2 tiam2 i2-cheng5----lai5 kau3 Tai5-lam5 kann-gak8."
        ],
        [
          "「行，咱轉來去！」老阿婆一句足平常的話，勾出我囥佇心肝底遙遠、熟似的記持。心神親像飄佇另外的世界，浮現佇腦海中的畫面，是一齣陳年烏白的電影—天拄拍殕光，大大細細的鐵馬、三輦車挨挨陣陣，拚入去台南安平城隍廟埕的菜市仔，賣魚的、賣肉的、賣菜的，一擔一擔頭殼le5-le5 準備一工生理的開市。較早來買菜的人，捾筊薦仔、菜籃仔親像狗蟻鼻著芳蜜，ui3 四面八方箍倚過來，賣的買的攏用喝的，人聲沖沖滾，有夠鬧熱。",
          "“Kiann5, lan2 tng2--lai5-khi3!” Lau7-a-po5 chit8 ku3 chiok peng5-siong5 e5 oe7, kau chhut goa2 khng3 ti7 sim-koann-te2 iau5-oan2, sek8-sai7 e5 ki3-ti5. Sim-sin5 chhin-chhiunn7 phiau ti7 leng7-goa7 e5 se3-kai3, phu5-hian7 ti7 nau2-hai2 tiong e5 oe7-bin7, si7 chit8 chhut tin5-lian5 ou-peh8 e5 tian7-iann2----thinn tu2 phah-phu2-kng, toa7-toa7 se3-se3 e5 thih-be2, sann-lian2-chhia e-e tin7-tin7, piann3 jip8khi3 Tai5-lam5 An-peng5 Seng5-hong5 bio7-tiann5 e5 chhai3-chhi7-a2, be7-hi5--e5, be7-bah--e5, be7-chhai3--e5, chit8 tann3 chit8 tann3 thau5-khak le5-le5 chun2-pi7 chit8 kang seng-li2 e5 khai-chhi7. Khah cha2 lai5 be2-chhai3 e5 lang5, koann7 ka-chi3-a2, chhai3-na5-a2 chhin-chhiunn7kau2-hia7phinn7 tioh8 phang-bit8, ui3 su3-bin7 pat-hong khou oa2--koe3-lai5, be7--e5 be2--e5 long2 iong7 hoah--e5, lang5-siann chhiang5-chhiang5-kun2, u7-kau3 lau7-jiat8."
        ]
      ],
      "篇名": "行，咱轉來去！"
    },
    {
      "作者": "王貞文（田嬰）",
      "段": [
        [
          "伊會記得的，十歲彼冬，有伊所袂了解的暗影，伊的心真沉重。",
          "I e7-ki3-tit e5, chap8 hoe3 hit tang, u7 i sou2 be7 liau2-kai2 e5 am3-iann2, i e5 sim chin tim5-tang7."
        ],
        [
          "彼冬伊一直破病，看醫生，醫生tshue7無原因。伊一直倒佇病床，時常咇咇掣，不時咧頭殼疼。伊無法度去上課的日子，攏是孤單一个人佇厝裡。媽媽去上班，爸爸佇別的城市食頭路。媽媽會時常走轉來，摸伊的頭，問伊感覺按怎，問伊有想欲食啥乜特別的物件無？有時陣，媽媽會放曲盤（唱片）予伊聽，溫柔的夜曲會佇媽媽無閒的時，代替媽媽的手，挲伊的頭，予伊頭殼內的痛安靜落來。",
          "Hit tang i it-tit8 phoa3-penn7, khoann3 i-seng, i-seng chhoe7 bo5 goan5-in. I it-tit8 to2 ti7 penn7-chhng5, si5-siong5 phih8-phih8-chhoah, put-si5 leh thau5-khak thiann3. I bo5hoat-tou7 khi3 siong7-kho3 e5 jit8-chi2, long2 si7 kou-toann chit8 e5 lang5 ti7 chhu3--nih. Ma-ma khi3 siong7-pan, pa-pa ti7 pat8 e5 siann5-chhi7 chiah8 thau5-lou7. Ma-ma e7 si5-siong5 chau2--tng2-lai5, bong i e5 thau5, mng7 i kam2-kak an2-choann2, mng7 i u7 siunn7 beh chiah8 siann2-mih tek8-piat8 e5 mih8-kiann7--bo5? U7 si5-chun7, ma-ma e7 pang3 khek-poann5 (chhiunn3-phinn3) hou7 i thiann, un-jiu5 e5 ia7-khek e7 ti7 ma-ma bo5-eng5 e5 si5, tai7-the3 ma-ma e5 chhiu2, so i e5 thau5, hou7 i thau5-khak lai7 e5thiann3 an-cheng7--loh8-lai5."
        ],
        [
          "有一擺，伊的病真緊就好起來。彼擺，伊倒佇眠床peh袂起來的第二日，爸爸雄雄轉來厝裡。爸爸笑伊是一个軟sio5-sio5的尪仔，講欲唱笑詼的歌予伊聽。",
          "U7 chit8 pai2, i e5 penn7 chin kin2 to7 ho2--khi2-lai5. Hit pai2, i to2 ti7 bin5-chhng5 peh be7 khi2--lai5 e5 te7-ji7 jit8, pa-pa hiong5-hiong5 tng2lai5 chhu3--nih. Pa-pa chhio3 i si7 chit8 e5 nng2-sio5-sio5 e5 ang-a2, kong2 beh chhiunn3 chhio3-khoe e5 koa hou7 i thiann.。"
        ],
        [
          "伊猶閣會記的這條笑詼的歌，雖然伊感覺這條歌其實真悲哀。",
          "I iau2 koh e7-ki3 e5 chit tiau5 chhio3-khoe e5 koa, sui-jian5 i kam2-kak chit tiau5 koa ki5-sit8 chin pi-ai."
        ],
        [
          "爸爸用吉他伴奏，唱講：",
          "Pa-pa iong7 gi2-tahpoan7-chau3, chhiunn3 kong2:"
        ],
        [
          "隔壁的老人過五十一歲，",
          "Keh-piah e5 lau7-lang5 koe3 gou7-chap8-it hoe3,"
        ],
        [
          "送我一个大e5紅龜粿，",
          "Sang3 goa2 chit8 e5 toa7 e5 ang5-ku-koe2,"
        ],
        [
          "送我一个大e5紅龜粿，",
          "sang3 goa2 chit8 e5 toa7 e5 ang5-ku-koe2,"
        ],
        [
          "想欲明仔早起提落去炊。",
          "siunn7 beh bin5-a2 chai2-khi2 theh8 loh8khi3 chhoe."
        ],
        [
          "鳥鼠仔，鳥鼠仔愛食粿，",
          "Niau2-chhi2-a2, niau2-chhi2-a2 ai3 chiah8 koe2,"
        ],
        [
          "三更半暝，議決通過，",
          "sann-kenn poann3-me5, gi7-koat thong-koe3,"
        ],
        [
          "講欲偷食紅龜粿。",
          "kong2 beh thau-chiah8 ang5-ku-koe2."
        ],
        [
          "伊看著爸爸kik鳥鼠仔欲偷食粿的表情，就笑矣。一下笑，精神就來矣。伊扭爸爸的手，窗外有厝鳥仔規陣佇咧tshit迌，伊聽著in歡喜tshih8-tshah8叫的聲，平安溫暖佮快樂，予伊的頭殼無閣痛。",
          "I khoann3 tioh8 pa-pa kek niau2-chhi2-a2 beh thau-chiah8 koe2 e5 piau2-cheng5, to7 chhio3--a. Chit8-e7 chhio3, cheng-sin5 to7 lai5--a. I giu2 pa-pa e5 chhiu2, thang-goa7 u7 chhu3-chiau2-a2 kui tin7 ti7 leh chhit-tho5, i thiann tioh8 in hoann-hi2 chhih8-chhah8-kio3 e5 siann, peng5-an un-loan2 kap khoai3-lok8, hou7 i e5 thau5-khak bo5 koh thiann3."
        ],
        [
          "伊綴爸爸唱兩遍「紅龜粿」，問講：「啥乜叫做“議決通過”？」",
          "I toe3 pa-pa chhiunn3 nng7 pian3 “ang5-ku-koe2”, mng7kong2: “Siann2-mih kio3-cho3 `gi7-koat thong-koe3'?”"
        ],
        [
          "「就是大家開會決定一項代誌，若是對這項代誌大家攏表示贊成，抑是有大部份的人贊成，只有真少的人無贊成，就算是議決通過矣。這是民主。」",
          "“To7 si7 tai7-ke khui-hoe7 koat-teng7 chit8 hang7 tai7-chi3, na7 si7 tui3 chit hang7 tai7-chi3 tai7-ke long2 piau2-si7 chan3-seng5,iah si7u7 toa7 pou7-hun7 e5 lang5 chan3-seng5, chi2-u7 chin chio2 e5 lang5 bo5 chan3-seng5, to7 sng3 si7 gi7-koat thong-koe3--a. Che si7 bin5-chu2.”"
        ],
        [
          "「是毋是有鳥鼠仔無贊成偷食紅龜粿？」伊會記得家己問這个問題。",
          "“Si7m7 si7u7 niau2-chhi2-a2 bo5 chan3-seng5 thau-chiah8 ang5-ku-koe2?” Ie7-ki3-tit ka-ti7 mng7 chit e5 bun7-te5."
        ],
        [
          "爸爸到底按怎回答這个問題，伊已經袂記得啦。伊會記得爸爸後來有問伊：「你kam2有想過，紅龜粿是毋是歡喜予人食去？」",
          "Pa-pa tau3-te2 an2-choann2 hoe5-tap chit e5 bun7-te5, i i2-keng be7-ki3-tit lah. I e7-ki3-tit pa-pa au7-lai5 u7 mng7 i: “Li2 kam2 u7 siunn7--koe3, ang5-ku-koe2 si7m7 si7hoann-hi2 hou7 lang5 chiah8--khi3?”"
        ],
        [
          "十幾冬來，伊猶閣會想著這兩个問題，不時嘛會編出新的答案。伊想講：有良心的鳥鼠仔應該愛尊重紅龜粿的意見。何況紅龜粿毋是鳥鼠仔的。不而過，鳥鼠仔的本性就是愛偷食，「良心」可能根本無佇鳥鼠仔的本性內底。鳥鼠仔的民主，是只有為鳥鼠仔的利益，kam2有可能去問紅龜粿的意見？想到遮，伊就吐大氣。",
          "Chap8 kui2 tang lai5, i iau2 koh e7 siunn7 tioh8 chit nng7 e5 bun7-te5, put-si5 ma7 e7 pian chhut sin e5 tap-an3. I siunn7 kong2: u7 liong5-sim e5 niau2-chhi2-a2 eng-kai ai3 chun-tiong7 ang5-ku-koe2 e5 i3-kian3. Ho5-hong2 ang5-ku-koe2m7 si7niau2-chhi2-a2 e5. Put-ji7-ko3, niau2-chhi2-a2 e5 pun2-seng3 to7 si7 ai3 thau-chiah8, “liong5-sim” kho2-leng5 kin-pun2 bo5 ti7 niau2-chhi2-a2 e5 pun2-seng3 lai7-te2. Niau2-chhi2-a2 e5 bin5-chu2, si7 chi2-u7 ui7 niau2-chhi2-a2 e5 li7-ek, kam2 u7 kho2-leng5 khi3 mng7 ang5-ku-koe2 e5 i3-kian3? Siunn7 kau3 chia, i to7 thou2 toa7-khui3."
        ],
        [
          "伊tsit-ma2 已經會當了解彼時陣爸爸的心境。總是彼時伊kan-tann為著爸爸會當平安佇伊的身軀邊，猶毋知通吐氣憂傷。伊彼時猶毋知伊所徛起的島嶼悲慘的命運，毋知阿公彼輩的人吞佇腹內的目屎。",
          "I chit-ma2 i2-keng e7-tang3 liau2-kai2 hit si5-chun7 pa-pa e5 sim-keng2. Chong2--si7 hit-si5 i kan-tann ui7 tioh8 pa-pa e7-tang3 peng5-an ti7 i e5sin-khu pinn, iau2m7 chaithang thou2-khui3 iu-siong. I hit-si5 iau2m7 chaii sou2 khia7-khi2 e5 to2-su7 pi-chham2 e5 mia7-un7,m7 chaia-kong hit poe7 e5 lang5 thun ti7 pak-lai7 e5 bak8-sai2."
        ],
        [
          "伊佮同學仝款大聲唱「國歌」，每日早起排隊聽教訓。老總統死去矣，每一个學生著結一塊烏布佇制服裡，閣愛學唱記念歌。",
          "Ikap tong5-oh8 kang7-khoan2 toa7-siann chhiunn3 “kok-koa”, mui2 jit8 chai2-khi2 pai5-tui7 thiann kau3-hun3. Lau7-chong2-thong2 si2--khi3-a, mui2 chit8 e5 hak8-seng tioh8 kat chit8 te3 ou-pou3 ti7 che3-hok8--nih, koh ai3 oh8 chhiunn3 ki3-liam7-koa."
        ],
        [
          "伊因為破病，無學著記念歌，袂曉唱，驚予人笑，偷偷仔抄轉去厝裡學。爸爸聽伊咧唱，笑伊唱死人調，伊足受氣，無愛佮爸爸講話。Kan-tann彼擺，伊受氣，因為爸爸無了解伊佇學校的壓力。",
          "I in-ui7 phoa3-penn7, bo5 oh8 tioh8 ki3-liam7-koa, be7-hiau2 chhiunn3, kiann hou7 lang5 chhio3, thau-thau-a2 chhau tng2khi3 chhu3--nih oh8. Pa-pa thiann i leh chhiunn3, chhio3 i chhiunn3 si2-lang5-tiau7, i chiok siu7-khi3, bo5-ai3 kap pa-pa kong2-oe7. Kan-tann hit pai2, i siu7-khi3, in-ui7 pa-pa bo5 liau2-kai2 i ti7 hak8-hau7 e5 ap-lek8."
        ],
        [
          "伊的病是佇「紅龜粿」的歌聲佮笑聲中好的。毋知是因為快樂的氣氛，抑是因為爸爸轉來佇伊身邊的緣故？",
          "I e5 penn7 si7 ti7 “ang5-ku-koe2” e5koa-siann kap chhio3-siann tiong ho2--e5.M7 chaisi7 in-ui7 khoai3-lok8 e5 khi3-hun,iah si7in-ui7 pa-pa tng2lai5 ti7 i sin-pinn e5 ian5-kou3?"
        ],
        [
          "真濟冬了後，有一擺，大人咧講起伊十歲彼冬的代誌，媽媽講：「這个囡仔足奇怪，in老爸若無佇厝，伊就破病，in老爸若轉來，伊就好起來。」伊忽然間有一个想法，伊的病可能佮爸爸無佇身邊有關係。不而過，爸爸自伊八歲起就去別的城市食頭路，伊嘛毋捌感覺悲哀，伊毋是愛挾人的囡仔。十歲彼冬，除了破病以外，親像猶閣有濟濟霧霧的暗影，予伊滿心憂愁。",
          "Chin che7 tang liau2-au7, u7 chit8 pai2, toa7-lang5 leh kong2-khi2 i chap8 hoe3 hit tang e5 tai7-chi3, ma-ma kong2: “Chit e5 gin2-a2 chiok ki5-koai3, in lau7-pe7 na7 bo5 ti7 chhu3, i to7 phoa3-penn7, in lau7-pe7 na7 tng2--lai5, i to7 ho2--khi2-lai5.” I hut-jian5-kan u7 chit8 e5 siunn7-hoat, i e5 penn7 kho2-leng5 kap pa-pa bo5 ti7 sin-pinn u7 koan-he7. Put-ji7-ko3, pa-pa chu7 i peh hoe3 khi2 to7 khi3 pat8 e5 siann5-chhi7 chiah8 thau5-lou7, i ma7m7 batkam2-kak pi-ai, im7 si7ai3 kiap lang5 e5 gin2-a2. Chap8 hoe3 hit tang, tu5-liau2 phoa3-penn7 i2-goa7, chhin-chhiunn7 iau2 koh u7 che7-che7 bu7-bu7 e5 am3-iann2, hou7 i moa2-sim iu-chhiu5."
        ],
        [
          "伊會記的佮媽媽坐火車去阿媽兜，媽媽無笑容嘛無講話。伊只好家己看風景，唸講：「田田田田，牛，白翎鷥，田田田，路，田，厝，田，芎焦，田……」媽媽佮阿嬤講話講足久，伊佇埕裡看一穗一穗囥佇遐咧曝的番麥。廳內的大人沿路講話沿路吐大氣，伊無愛聽。有人an3田裡轉來，牽一隻牛欲轉去牛牢。伊隨入去牛牢內，看牛恬恬咧食草。這是伊第一擺近近看牛。牛殕殕的身軀有一tah路糊糜，尾溜sut來sut去咧趕胡蠅。牛用溫柔的目睭看伊，長長的角有一枝斷去。",
          "I e7-ki3-e5 kap ma-ma che7 hoe2-chhia khi3 a-ma2 tau, ma-ma bo5 chhio3-iong5 ma7 bo5 kong2-oe7. I chi2-ho2 ka-ti7 khoann3 hong-keng2, liam7 kong2: “Chhan5 chhan5 chhan5 chhan5, gu5, peh8-leng5-si, chhan5 chhan5 chhan5, lou7, chhan5, chhu3, chhan5, kin-chio, chhan5......” Ma-ma kap a-ma2 kong2-oe7 kong2 chiok ku2, i ti7 tiann5--nih khoann3 chit8 sui7 chit8 sui7 khng3 ti7 hia leh phak8 e5 hoan-beh8. Thiann-lai7 e5 toa7-lang5 ian5-lou7 kong2-oe7 ian5-lou7 thou2 toa7-khui3, i bo5-ai3 thiann. U7 lang5 an3 chhan5--nih tng2--lai5, khan chit8 chiah gu5 beh tng2khi3 gu5-tiau5. I sui5 jip8khi3 gu5-tiau5 lai7, khoann3 gu5 tiam7-tiam7 leh chiah8 chhau2. Che si7 i te7-it pai2 kin7-kin7 khoann3 gu5. Gu5 phu2-phu2 e5 sin-khu u7 chit8 tah lou7-ko5-moai5, boe2-liu sut lai5 sut khi3 leh koann2 ou5-sin5. gu5 iong7 un-jiu5 e5 bak8-chiu khoann3 i, tng5-tng5 e5 kak u7 chit8 ki tng7--khi3."
        ],
        [
          "佇暗暗的牛牢內，伊雄雄流目屎，家己嘛毋知是按怎伊彼時會流目屎？是長途坐車的期間，媽媽面容的憂悶？抑是伊彼時已經知影這隻牛的命運矣？熱天咧欲過的時，伊閣一擺徛佇牛牢外，大驚啼哭。牛牢內空空，牛已經予人牽去賣矣。阿舅無愛閣作田，換去工廠食頭路。牛破病，予伊去矣。",
          "Ti7 am3-am3 e5 gu5-tiau5 lai7, i hiong5-hiong5 lau5 bak8-sai2, ka-ti7 ma7m7 chaisi7 an2-choann2 i hit-si5 e7 lau5 bak8-sai2? Si7 tng5-tou5 che7-chhia e5 ki5-kan, ma-ma bin7-iong5 e5 iu-bun7?Iah si7i hit-si5 i2-keng chai-iann2 chit chiah gu5 e5 mia7-un7--a? Joah8-thinn leh beh koe3 e5 si5, i koh chit8 pai2 khia7 ti7 gu5-tiau5 goa7, toa7 kiann thi5-khau3. Gu5-tiau5 lai7 khang-khang, gu5 i2-keng hou7 lang5 khan khi3 be7--a. A-ku7 bo5-ai3 koh choh-chhan5, oann7 khi3 kang-chhiunn2 chiah8 thau5-lou7. Gu5 phoa3-penn7, hou7 i khi3--a."
        ],
        [
          "伊猶會記得伊心內彼款深深的疼。伊問講：「Kam2有人問牛，伊歡喜予人賣去無？」大人攏無人欲喢伊的代誌。伊哭甲無聲，無人騙會恬。後來是阿媽坐佇伊的身軀邊，共伊講天頂星的故事，有一粒星嘛是牛。就是牛郎的牛，伊一直佇天頂陪伴牛郎。伊無閣啼哭啊，不而過佇心內猶受氣咧想：牛為人拖磨，人煞毋免問一聲就共伊牽去。隔日伊又閣破病矣，倒佇阿媽的涼蓆頂，咇咇掣。",
          "Iiau2 e7-ki3-tit i sim-lai7 hit khoan2 chhim-chhim e5 thiann3. I mng7 kong2: “Kam2 u7 lang5 mng7 gu5, i hoann-hi2 hou7 lang5 be7--khi3 bo5?” Toa7-lang5 long2 bo5 lang5 beh chhap i e5 tai7-chi3. I khau3 kah bo5 siann, bo5 lang5 phian3 e7 tiam7. Au7-lai5 si7 a-ma2 che7 ti7 i e5 sin-khu pinn, ka7 i kong2 thinn-teng2 chhenn e5 kou3-su7, u7 chit8 liap8 chhenn ma7 si7 gu5. To7 si7 Gu5-long5 e5 gu5, i it-tit8 ti7 thinn-teng2 poe5-phoann7 Gu5-long5. I bo5 koh thi5-khau3--a, put-ji7-ko3 ti7 sim-lai7 iau2 siu7-khi3 leh siunn7: gu5 ui7 lang5 thoa-boa5, lang5 soahm7 bian2mng7 chit8 siann to7 ka7 i khan--khi3. Keh-jit8 i iu7-koh phoa3-penn7--a, to2 ti7 a-ma2 e5 liang5-chhioh8 teng2, phih8-phih8-chhoah."
        ]
      ],
      "篇名": "十歲彼冬"
    },
    {
      "作者": "胡民祥",
      "段": [
        [
          "六月下旬，厝埕的金針花開矣。北美洲的人叫伊是虎百合（Tiger Lilly），花色金黃。金針花欉通常有一个人遐爾懸，尾溜分叉，大部份是雙叉，罕罕仔有三叉四叉的。一枝花枝有十五、六粒花莓，一日開一蕊，無相爭，逐家照順序開。早起時仔開，暗頭仔謝。花若開盡，伊向金針花欉申請退休，無閣領薪水，伊漸漸就焦黃去：啊花枝就完成任務矣。",
          "Lak8 goeh8 ha7-sun5, chhu3-tiann5 e5 kim-chiam-hoe khui--a. Pak-bi2-chiu e5 lang5 kio3 i si7 hou2-pek-hap8 (Tiger Lilly), hoe-sek kim-ng5. Kim-chiam-hoe chang5 thong-siong5 u7 chit8 e5 lang5 hiah-ni7 koan5, boe2-liu hun-chhe, toa7 pou7-hun7 si7siang-chhe, han2-han2-a2 u7 sann-chhe si3-chhe--e5. Chit8 ki hoe-ki u7 chap8-gou7, lak8 liap8 hoe-m5, chit8 jit8 khui chit8 lui2, bo5 sio-chinn, tak8-ke chiau3 sun7-su7 khui. Chai2-khi2 si5-a2 khui, am3-thau5-a2 sia7. Hoe na7 khui chin7, i hiong3 kim-chiam-hoe chang5 sin-chheng2 the3-hiu, bo5 koh nia2 sin-sui2, i chiam7-chiam7 to7 ta-ng5--khi3: ah8 hoe-ki to7 oan5-seng5 jin7-bu7--a."
        ],
        [
          "阮厝埕的金針花一排兩百尺長，金針花開甲滿厝埕，年年開到七月中。兩百尺長的金針花園，有上千欉的款，十八冬前kan-tann三欉nia7-nia7，一欉是大學的同窗送的，另外兩欉是對面的厝邊予阮的。一大片盛開的金針花園，對街路紲到車庫前的厝角，花海壯觀，蝴蝶會來採蜜，風若來，若像一陣虎仔奔走過山坪。",
          "Goan2 chhu3-tiann5 e5 kim-chiam-hoe chit8 pai5 nng7-pah chhioh tng5, kim-chiam-hoe khui kah moa2 chhu3-tiann5, ni5-ni5 khui kau3 chhit goeh8 tiong. Nng7-pah chhioh tng5 e5 kim-chiam hoe-hng5, u7 chiunn7 chheng chang5 e5 khoan2, chap8-peh tang cheng5 kan-tann sann chang5 nia7-nia7, chit8 chang5 si7 tai7-hak8 e5 tong5-chhong sang3--e5, leng7-goa7 nng7 chang5 si7 tui3-bin7 e5 chhu3-pinn hou7 goan2--e5. Chit8 toa7 phinn3 seng7-khui e5 kim-chiam hoe-hng5, ui3 ke-lou7 soa3 kau3 chhia-khou3 cheng5e5 chhu3-kak, hoe-hai2 chong7-koan, ou5-tiap8 e7 lai5 chhai2-bit8, hong na7 lai5, na2-chhiunn7 chit8 tin7 hou2-a2 phun-chau2 koe3 soann-phiann5."
        ],
        [
          "金針花的花梗長溜溜，尾溜抽花，一蕊一蕊笑咪咪；親像躼跤的媠姑娘，人人一軀草色的洋裝，頭戴金黃色的草笠仔，風一來柳腰就搖甲婀娜多姿，風情萬種。",
          "Kim-chiam-hoe e5 hoe-kinn2 tng5-liu-liu, boe2-liu thiu-hoe, chit8 lui2 chit8 lui2 chhio3-bi-bi; chhin-chhiunn7 lo3-kha e5 sui2 kou-niu5, lang5 lang5 chit8 su chhau2-sek e5 iunn5-chong, thau5 ti3 kim-ng5-sek e5 chhau2-leh8-a2, hong chit8 lai5 liu2-io to7 io5kah o-no-to-chu, hong-cheng5 ban7-chiong2."
        ],
        [
          "佇壁角的牆仔邊，也有零星的幾模仔金針花，欲倚二十欉，逐欉攏是媠姑娘。",
          "Ti7 piah-kak e5 chhiunn5-a2 pinn, ia7 u7 lan5-san e5 kui2bou5-a2 kim-chiam-hoe, beh oa2 ji7-chap8 chang5, tak8 chang5 long2 si7 sui2 kou-niu5."
        ],
        [
          "食過暗頓，踅來後埕。啊！金針花伸過牆仔來。",
          "Chiah8 koe3 am3-tng3, seh8 lai5 au7-tiann5. Ah! Kim-chiam-hoe chhun koe3 chhiunn5-a2 lai5."
        ],
        [
          "厝壁擋路，金針花只好旋對壁外出去，親切咧招呼人。",
          "Chhu3-piah tong3-lou7, kim-chiam-hoe chi2-ho2 soan tui3 piah-goa7 chhut--khi3, chhin-chhiat leh chio-hou lang5."
        ],
        [
          "金針花出牆來。磚壁擋伊生長的路，牆圍仔限制伊的空間，無出牆來，伊欲按怎樣才好？敢通叫in守佇牆圍仔內？浪費in的青春？",
          "Kim-chiam-hoe chhut chhiunn5 lai5. Chng-piah tong3 i seng-tiong2 e5 lou7, chhiunn5-ui5-a2 han7-che3 i e5 khong-kan, bo5 chhut chhiunn5 lai5, i beh an2-choann2-iunn7 chiah ho2? Kam2 thang kio3 in chiu2 ti7 chhiunn5-ui5-a2 lai7? Long7-hui3 in e5 chheng-chhun?"
        ],
        [
          "金針花大大方方探出牆圍仔外，表姊妹紅杏若是出牆來，彼就仝款有理。",
          "Kim-chiam-hoe tai7-tai7 hong-hong tham3 chhut chhiunn5-ui5-a2 goa7, piau2-chi2-moe7 ang5-heng7 na7 si7 chhut chhiunn5 lai5, he to7 kang7-khoan2 u7-li2."
        ],
        [
          "啊！一枝紅杏出牆來。深宅高牆內，禮教食人，紅杏早就應該愛出牆矣。",
          "Ah! Chit8 ki ang5-heng7 chhut chhiunn5 lai5. Chhim-theh8 ko-chhiunn5 lai7, le2-kau3 chiah8--lang5, ang5-heng7 cha2 to7 eng-kai ai3 chhut chhiunn5--a."
        ],
        [
          "啊！一把番薯旋過溝。中國所在闊茫茫，無地趁食，番薯老早就過溝來矣，獨立生湠。",
          "Ah! Chit8 pe2 han-chi5 soan koe3 kau. Tiong-kok sou2-chai7 khoah-bong2-bong2, bo5 te3 than3-chiah8, han-chi5 lau2-cha2 to7 koe3 kau lai5--a, tok8-lip8 senn-thoann3."
        ]
      ],
      "篇名": "金針花出牆來"
    },
    {
      "作者": "胡民祥",
      "段": [
        [
          "早起醒來，看出二樓的後窗。紅紫穌的光彩對青楓仔的枝葉射過來，紫紅色彩食著早起日光的美糧，射出一款飽足的氣色，親像咧催我趕緊起床。",
          "Chai2-khi2 chhenn2--lai5, khoann3 chhut ji7-lau5 e5 au7-thang. Ang5-chi2-sou e5 kong-chhai2 ui3 chhenn-png-a2 e5 ki-hioh8 sia7--koe3-lai5, chi2-ang5 sek-chhai2 chiah8 tioh8 chai2-khi2 jit8-kng e5 bi2-niu5, sia7 chhut chit8 khoan2 pa2-chiok e5 khi3-sek, chhin-chhiunn7 leh chhui goa2 koann2-kin2 khi2-chhng5."
        ],
        [
          "長衫長褲穿好勢，加一領裘仔，無洗面，嘛無洗喙。開前門，踅到後埕，專心來觀賞紅彩的真面目。一大片紫紅色掛滿碎葉樹的樹椏，閣有的是吊佇半空中，看起來是碎葉樹予人乞食趕廟公，地盤佮光彩攏去予紫紅葉仔搶去。是何方的神葉佇半空中出現咧？我行落斜坡地，欲來查分明。行到一半，佇草木中，一隻鹿仔跳起來。顯然是受著我跤步聲驚醒過來。一向，佇冬天時仔，鹿仔會來阮後埕過暝。原來，秋天in嘛會來歇睏。Ooh，閣一隻跳起來。兩隻做伴，一跳二跳，跳入去後埕的樹林內。",
          "Tng5-sann tng5-khou3 chheng7 ho2-se3, ka chit8 nia2 hiu5-a2, bo5 se2-bin7, ma7 bo5 se2-chhui3. Khui cheng5-mng5, seh8 kau3 au7-tiann5, choan-sim lai5 koan-siong2 ang5-chhai2 e5 chin bin7-bok8. Chit8 toa7 phinn3 chi2-ang5-sek koa3 moa2 chhui3-hioh8-chhiu7 e5 chhiu7-oe, koh u7--e5 si7 tiau3 ti7 poann3-khong tiong, khoann3--khi2-lai5 si7 chhui3-hioh8-chhiu7 hou7 lang5 khit-chiah8 koann2 bio7-kong, te7-poann5 kap kong-chhai2 long2 khi3 hou7 chi2-ang5 hioh8-a2 chhiunn2--khi3. Si7 ho5-hong e5 sin5-hioh8 ti7 poann3-khong tiong chhut-hian7--leh? Goa2 kiann5 loh8 chhia5-pho-te7, beh lai5 chha5 hun-beng5. Kiann5 kau3 chit8-poann3, ti7 chhau2-bok8 tiong, chit8 chiah lok8-a2 thiau3--khi2-lai5. Hian2-jian5 si7 siu7 tioh8 goa2 kha-pou7-siann kiann-chhenn2--koe3-lai5. It-hiong3, ti7 tang-thinn si5-a2, lok8-a2 e7 lai5 goan2 au7-tiann5 koe3-me5. Goan5-lai5, chhiu-thinn in ma7 e7 lai5 hioh-khun3. Ouh, koh chit8 chiah thiau3--khi2-lai5. Nng7 chiah cho3-phoann7. chit8 thiau3 nng7 thiau3, thiau3 jip8khi3 au7-tiann5 e5 chhiu7-na5 lai7."
        ],
        [
          "行到碎葉樹邊，看著一條野藤對樹頭旋出來，順樹身爬上樹尾去，藤大約有半寸粗。「藤寄生仔」真趣味，共人樹枝伸展的空間佔去一大半，閣對樹尾垂吊佇空中。年久月深，有一日垂落來地面、生根。這款本尊佮分身一體的本事，宛然是台灣榕仔樹的氣根仝款。",
          "Kiann5 kau3 chhui3-hioh8-chhiu7 pinn, khoann3 tioh8 chit8 tiau5 ia2-tin5 ui3 chhiu7-thau5 soan--chhut-lai5, sun7 chhiu7-sin peh chiunn7 chhiu7-boe2 khi3, tin5 tai7-iok u7 poann3-chhun3 chhou. “Tin5-kia3-senn-a2” chin chhu3-bi7, ka7 lang5 chhiu7-ki chhun-tian2 e5 khong-kan chiam3 khi3 chit8-toa7-poann3, koh tui3 chhiu7-boe2 sui5 tiau3 ti7 khong tiong. Ni5 ku2 goeh8 chhim, u7 chit8 jit8 sui5 loh8lai5 te7-bin7, senn kin. Chit khoan2 pun2-chun kap hun-sin it-the2 e5 pun2-su7, oan2-jian5 si7 Tai5-oan5 chheng5-a2-chhiu7 e5 khi3-kin kang7-khoan2."
        ],
        [
          "這欉藤葉仔是五片生做一簇，秋天展甲紅記記，染著豬肝色。入去厝內提我的相機。九點十五分翕相存證起來。阮第二查某囝咧食早頓，今仔日伊著愛去社區圖書館做工課。伊講我早起就無看見人，去佗位？我應講：「去外口觀賞秋天的葉仔」。伊講：「葉仔猶未大變，有啥好看？」。我強調講：「無毋著，多數猶閣青青。毋閣己經轉變的，真精彩呢，你看，咱後埕樹林仔邊，一片紅藤。」我毋知伊是啥乜藤，見若秋來，藤葉攏變甲紅紅紅，我ka7號做紅藤。查某囝看過，講彼是Virginia Creeper。",
          "Chit chang5 tin5-hioh8-a2 si7 gou7 phinn3 senn-cho3 chit8 chok, chhiu-thinn tian2 kah ang5-ki3-ki3, ni2 tioh8 ti-koann-sek. Jip8khi3 chhu3-lai7 theh8 goa2 e5 siong3-ki. Kau2 tiam2 chap8-gou7 hun hip-siong7 chun5-cheng3--khi2-lai5. Goan2 te7-ji7 cha-bou2-kiann2 leh chiah8 cha2-tng3, kin-a2-jit8 i tioh8-ai3 khi3 sia7-khu tou5-su-koan2 cho3 khang-khoe3. I kong2 goa2 chai2-khi2 to7 bo5 khoann3-kinn3 lang5, khi3 toh-ui7? Goa2 in3 kong2: “Khi3 goa7-khau2 koan-siong2 chhiu-thinn e5 hioh8-a2”. I kong2: “Hioh8-a2 iau2-boe7 toa7-pian3, u7 siann2 ho2-khoann3?”. Goa2 kiong5-tiau kong2: “Bo5 m7-tioh8, to-sou3 iau2 koh chhenn-chhenn. M7-koh i2-keng choan2-pian3--e5, chin cheng-chhai2 neh, li2 khoann3, lan2 au7-tiann5 chhiu7-na5-a2 pinn, chit8 phinn3 ang5-tin5.” Goa2m7 chaii si7 siann2-mih tin5, kinn3-na7 chhiu lai5, tin5-hioh8 long2 pian3 kah ang5-ang5-ang5, goa2 ka7 ho7-cho3 ang5-tin5. Cha-bou2-kiann2 khoann3--koe3, kong2 he si7 Virginia Creeper."
        ],
        [
          "查百科全書，冊裡寫講：「葉仔是五片一簇，秋來是火紅。」紅藤果然是 Virginia Creeper，紅藤閣予人叫做美國藤、五葉藤、搭樹藤。紅藤佇美國本土四界生湠。五葉藤外觀親像是毒藤，不而過，毒藤是三葉一簇的。",
          "Chha5 pek-kho choan5-su, chheh--nih sia2 kong2: “Hioh8-a2 si7 gou7 phinn3 chit8 chok, chhiu lai5 si7 hoe2-ang5.” Ang5-tin5 ko2-jian5 si7 Virginia Creeper, ang5-tin5 koh hou7 lang5 kio3-cho3 Bi2-kok-tin5, gou7-hioh8-tin5, tah-chhiu7-tin5. Ang5-tin5 ti7 Bi2-kok pun2-thou2 si3-ke3 senn-thoann3. Gou7-hioh8-tin5 goa7-koan chhin-chhiunn7 si7 tok8-tin5, put-ji7-ko3, tok8-tin5 si7 sann hioh8 chit8 chok--e5."
        ],
        [
          "秋天的葉仔主要的色彩有柑仔色、茄仔色、黃色、紅色、青色。逐款色彩閣有深淺，各色互相調配，色彩就變化多端。你若看電腦的銀幕，彩色的設定會當上千上萬，秋天的樹林就是一个超大的銀幕。電腦不而過是高明的模仿家，in猶輸秋天五彩繽紛的山林。",
          "Chhiu-thinn e5 hioh8-a2 chu2-iau3 e5 sek-chhai2 u7 kam-a2-sek, kio5-a2-sek, ng5-sek, ang5-sek, chhenn-sek. Tak8 khoan2 sek-chhai2 koh u7 chhim-chhian2, kok-sek hou7-siong tiau5-phoe3, sek-chhai2 to7 pian3-hoa3 to-toan. Li2 na7 khoann3 tian7-nau2 e5 gin5-bou7, chhai2-sek e5 siat-teng7 e7-tang3 chiunn7 chheng chiunn7 ban7, chhiu-thinn e5 chhiu7-na5 to7 si7 chit8 e5 chhiau toa7 e5 gin5-bou7. Tian7-nau2 put-ji7-ko3 si7 ko-beng5 e5 bou5-hong2-ka, in iau2 su chhiu-thinnngou2-chhai2 pin-hun e5 san-lim5."
        ]
      ],
      "篇名": "紅藤"
    },
    {
      "作者": "胡民祥",
      "段": [
        [
          "今仔日拜六，又閣是落雨的早起時。",
          "Kin-a2-jit8 pai3-lak8, iu7-koh si7 loh8-hou7 e5 chai2-khi2-si5."
        ],
        [
          "今年春天雨水特別濟，熱天嘛是厚雨，看來秋天嘛會厚雨水。",
          "Kin-ni5 chhun-thinn hou7-chui2 tek8-piat8 che7, joah8-thinn ma7 si7 kau7 hou7, khoann3--lai5 chhiu-thinn ma7 e7 kau7 hou7-chui2."
        ],
        [
          "記持中，我的故鄉嘉南平原的熱天是雨期，雨濟，魚濟，水雞仔濟，火金姑嘛真濟。",
          "Ki3-ti5 tiong, goa2 e5 kou3-hiong Ka-lam5 Peng5-goan5 e5 joah8-thinn si7 u2-ki5, hou7 che7, hi5 che7, chui2-ke-a2 che7, hoe2-kim-kou ma7 chin che7."
        ],
        [
          "我的囡仔時代，猶原是農業社會的台灣，民風純樸。佇南台灣，熱天雨期有兩款真予我懷念的消遣，彼就是：抽糖蔥佮食枝仔冰。",
          "Goa2 e5 gin2-a2 si5-tai7, iu5-goan5 si7 long5-giap8 sia7-hoe7 e5 Tai5-oan5, bin5-hong sun5-phok. Ti7 lam5 Tai5-oan5, joah8-thinn u2-ki5 u7 nng7 khoan2 chin hou7 goa2 hoai5-liam7 e5 siau-khian2, he to7 si7: thiu thng5-chhang kap chiah8 ki-a2-peng."
        ],
        [
          "抽糖蔥是大人囡仔攏愛的活動，袂輸冬尾時仔起窯炕番薯。大人燃糖水，共糖水熬甲變做厚厚的糖漿，用手會使提起來；糖漿厚厚若像哺過的樹奶糖，會當抽長。趁燒共糖漿抽甲長長，才閣對拗；閣抽hoo7長長，才閣對半拗。抽、拗閣抽、拗，相連紲重覆落去。抽佮拗的過程中，共空氣包入去糖漿內。糖漿漸漸冷去，失去彈性。所以著愛佇變冷進前，共糖漿抽做一條長長長，像大頭拇遐粗的糖條。用菜刀斬做差不多一寸長、若像青蔥仔頭，白晰晰。糖蔥比青蔥，白蔥蔥；糖蔥甜甜，青蔥薟薟；大人囡仔愛糖蔥，大人嘛愛青蔥滲魚丸仔湯。",
          "Thiu thng5-chhang si7 toa7-lang5 gin2-a2 long2 ai3 e5 oah8-tang7, be7-su tang-boe2 si5-a2 khi2io5khong3 han-chi5. Toa7-lang5 hiann5 thng5-chui2, ka7 thng5-chui2 go5 kah pian3-cho3 kau7-kau7 e5 thng5-chiunn, iong7 chhiu2 e7-sai2 theh8--khi2-lai5; thng5-chiunn kau7-kau7 na2-chhiunn7 pou7--koe3 e5 chhiu7-leng-thng5, e7-tang3 thiu tng5. Than3 sio ka7 thng5-chiunn thiu kah tng5-tng5, chiah koh tui3-au2; koh thiu hou7 tng5-tng5, chiah koh tui3-poann3-au2. Thiu, au2 koh thiu, au2, sio-lian5-soa3 tiong5-hok8--loh8-khi3. Thiu kap au2 e5 koe3-teng5 tiong, ka7 khong-khi3 pau jip8khi3 thng5-chiunn lai7. Thng5-chiunn chiam7-chiam7 leng2--khi3, sit-khi3 toann5-seng3. Sou2-i2 tioh8-ai3 ti7 pian3 leng2 chin3-cheng5, ka7 thng5-chiunn thiu cho3 chit8 tiau5 tng5-tng5-tng5, chhiunn7 toa7-thau5-bu2 hiah chhou e5 thng5-tiau5. Iong7 chhai3-to cham7 cho3 chha-put-to chit8 chhun3 tng5, na2-chhiunn7 chhenn-chhang-a2-thau5, peh8-siak-siak. Thng5-chhang pi2 chhenn-chhang, peh8-chhang-chhang; thng5-chhang tinn-tinn, chhenn-chhang hiam-hiam; toa7-lang5 gin2-a2 ai3 thng5-chhang, toa7-lang5 ma7 ai3 chhenn-chhang lam7 hi5-oan5-a2-thng."
        ],
        [
          "抽糖漿的時，愛準備一張厚紙，紙頂撒一ting5番薯粉、太白粉抑是麵粉。糖漿粘手，所以愛隨時ko7 粉，才袂粘手。",
          "Thiu thng5-chiunn e5 si5, ai3 chun2-pi7 chit8 tiunn kau7-choa2, choa2 teng2 sam2 chit8 teng5 han-chi5-hun2, thai3-peh8-hun2iah si7mi7-hun2. Thng5-chiunn liam5 chhiu2, sou2-i2 ai3 sui5-si5 ko7-hun2, chiah be7 liam5 chhiu2."
        ],
        [
          "大人抽糖蔥，囡仔邊仔看。糖蔥斬出來，人人有份，大大細細歡歡喜喜。抽糖蔥的高手抽出來的糖蔥脆脆，秘訣是包空氣。糖蔥有的是家己抽，市面嘛有咧賣。台灣經濟起飛了後，商業糖仔百百款，tsit-ma2 大概無用手抽的糖蔥矣。其實抽糖蔥是一款手藝，有值得保留。若落雨天攏會想起熱天雨期中的台灣，三、四十年前抽糖蔥的日子。",
          "Toa7-lang5 thiuthng5-chhang, gin2-a2 pinn--a2 khoann3. Thng5-chhang cham7--chhut-lai5, lang5 lang5 u7 hun7, toa7-toa7 se3-se3 hoann-hoann hi2-hi2. Thiu thng5-chhang e5 ko-chhiu2 thiu--chhut-lai5 e5 thng5-chhang chhui3-chhui3, pi3-koat si7 pau khong-khi3. Thng5-chhang u7 e5 si7 ka-ti7 thiu, chhi7-bin7 ma7 u7 leh be7. Tai5-oan5 keng-che3 khi2-poe liau2-au7, siong-giap8 thng5-a2 pah-pah-khoan2, chit-ma2 tai7-khai3 bo5 iong7 chhiu2 thiu e5 thng5-chhang--a. Ki5-sit8 thiu thng5-chhang si7 chit8 khoan2 chhiu2-ge7, u7 tat8-tit po2-liu5. Na7 loh8-hou7-thinn long2 e7 siunn7 khi2 joah8-thinn u2-ki5 tiong e5 Tai5-oan5, sann, si3-chap8 ni5 cheng5 thiu thng5-chhang e5 jit8-chi2."
        ],
        [
          "雨期的熱天，無雨的空縫，有一款行業，就是騎跤踏車的枝仔冰販仔。枝仔冰販仔一个庄頭騎過一个庄頭，賣枝仔冰。囡仔的耳空特別利，枝仔冰販仔猶未到，猶原佇真遠的所在，猴囡仔己經聽著枝仔冰的叫賣聲。",
          "U2-ki5 e5 joah8-thinn, bo5 hou7 e5 khang-phang7, u7 chit8 khoan2 hang5-giap8, to7 si7 khia5 kha-tah8-chhia e5 ki-a2-peng hoan3-a2. Ki-a2-peng hoan3-a2 chit8 e5 chng-thau5khia5koe3 chit8 e5 chng-thau5, be7 ki-a2-peng. Gin2-a2 e5 hi7-khang tek8-piat8 lai7, ki-a2-peng hoan3-a2 iau2-boe7 kau3, iu5-goan5 ti7 chin hng7 e5 sou2-chai7, kau5-gin2-a2 i2-keng thiann tioh8 ki-a2-peng e5 kio3-be7-siann."
        ],
        [
          "庄跤囡仔無銀角仔，欲按怎去買枝仔冰？喙瀾流袂止，自然就有辦法。冰枝販仔有兩个箱仔，一个囥冰枝，一个囥番薯。",
          "Chng-kha gin2-a2 bo5 gin5-kak-a2, beh an2-choann2 khi3 be2ki-a2-peng? Chhui3-noa7 lau5 be7chi2, chu7-jian5 to7 u7 pan7-hoat. Peng-ki hoan3-a2 u7 nng7 e5 siunn-a2, chit8 e5 khng3 peng-ki, chit8 e5 khng3 han-chi5."
        ],
        [
          "冰枝販仔看準農村家家攏有番薯，枝仔冰換番薯，逐个歡喜；囡仔有冰通止喙焦，賣枝仔冰的趁著大條番薯。相信收番薯比收銀角仔閣較有利純。",
          "Peng-ki hoan3-a2 khoann3 chun2 long5-chhoan ke-ke long2 u7 han-chi5, ki-a2-peng oann7 han-chi5, tak8-e5 hoann-hi2; gin2-a2 u7 peng thang chi2 chhui3-ta, be7 ki-a2-peng--e5 than3 tioh8 toa7-tiau5 han-chi5. Siong-sin3 siu han-chi5 pi2 siu gin5-kak-a2 koh-khah u7 li7-sun5."
        ]
      ],
      "篇名": "糖蔥佮枝仔冰"
    },
    {
      "作者": "陳廷宣",
      "段": [
        [
          "讀大學了後，我開始『拈花惹草』，對花草真有興趣。自彼當陣開始，我心肝穎仔一直有一个願望，想欲愛有一座家己的花園。這个願望對出外讀冊的我來講是真譀古的代誌，散赤的大學生，共人稅厝做厝跤，有一位仔通跔就真好矣，哪閣有通起一座花園，講「bang3-kah」的較緊。",
          "Thak8 tai7-hak8 liau2-au7, goa2 khai-si2『拈花惹草』, tui3 hoe-chhau2 chin u7 heng3-chhu3. Chu7 hit-tang-chun7 khai-si2, goa2 sim-koann inn2-a2 it-tit8 u7 chit8 e5 goan7-bang7, siunn7 beh ai3 u7 chit8 cho7 ka-ti7 e5 hoe-hng5. Chit e5 goan7-bang7 tui3 chhut-goa7 thak8-chheh e5 goa2 lai5 kong2 si7 chin ham3-kou2 e5 tai7-chi3, san3-chhiah e5 tai7-hak8-seng, ka7 lang5 soe3-chhu3 cho3 chhu3-kha, u7 chit8-ui7-a2 thang ku to7 chin ho2--a, nah koh u7 thang khi2 chit8 cho7 hoe-hng5, kong2 “bang3-kah”--e5 khah kin2."
        ],
        [
          "山袂轉路轉；啊若路袂轉咧？頭腦捎來轉啊！佇財力佮空間袂拄好的情形下，嘛賰這步通行啊！爛田凖路，犯勢愈行愈大步嘛無的確！無試看咧哪會知！",
          "Soann be7 tng2 lou7 tng2; ah8 na7 lou7 be7 tng2--leh? Thau5-nau2 sa lai5 tng2 ah! Ti7 chai5-lek8 kap khong-kan be7 tu2-ho2 e5 cheng5-heng5 ha7, ma7 chhun chit pou7 thang kiann5--a! Noa7-chhan5 chun2 lou7, hoan7-se3 ju2 kiann5 ju2 toa7-pou7 ma7 bo5 tek-khak! Bo5 chhi3 khoann3--leh nah e7 chai!"
        ],
        [
          "共彼台拍報告、聽歌用的舊電腦整理理咧，該刣、該敨的雜草仔、害蟲攏盡掃。本底是一片拋荒的田地，我用一睏工，共伊一坵一坵分予伊清楚。佇這个「80G」的田園裡，有電影館，愛唱「卡拉ＯＫ」我嘛有攢。啥？無愛唱歌，愛聽歌ooh！免驚，看是欲葉啟田唱的「山頂的烏狗兄」抑是『余天』唱的『榕樹下』，佇遮攏真利便。一壟一壟的thoo5壟我pe5 齊全矣，菜瓜架仔、苦瓜棚，嘛攏搭好矣！閣再來就賰種的工夫looh！",
          "Ka7 hit tai5 phah po3-ko3, thiann-koa iong7 e5 ku7 tian7-nau2 cheng2-li2-li2--leh, kai thai5, kai thau2 e5 chap8-chhau2-a2, hai7-thang5 long2 chin7 sau3. Pun2-te2 si7 chit8 phinn3 pha-hng e5 chhan5-te7, goa2 iong7 chit8-khun3 kang, ka7 i chit8 khu chit8 khu hun hou7 i chheng-chho2. Ti7 chit e5 “80G” e5 chhan5-hng5--nih, u7 tian7-iann2-koan2, ai3 chhiunn3 “kha2-la ＯＫ” goa2 ma7 u7 chhoan5. Siann2? bo5-ai3 chhiunn3-koa, ai3 thiann-koa--ouh! Bian2 kiann, khoann3 si7 beh Iap8 Khe2-tian5 chhiunn3 e5 “Soann-teng2 e5 ou-kau2-hia7nn”iah si7『余天』chhiunn3 e5 『榕樹下』, ti7 chia long2 chin li7-pian7. Chit8 leng5 chit8 leng5 e5 thou5-leng5 goa2 pe5 chiau5-chng5--a, chhai3-koe ke3-a2, khou2-koe-penn5, ma7 long2 tah ho2--a! Koh-chai3 lai5 to7 chhun cheng2 e5 kang-hu--louh!"
        ],
        [
          "上忝的就是這步啦！花草我是真愛，毋閣論真欲做一个園丁實在是無簡單呢。人講路是問出來的，我三tshue7四問人。好佳哉，這寡社會菜園藝術大學出業的博士博真熱情，我請教in一項，in報三項予我捌，完全無kham3步。",
          "Siong7 thiam2 e5 to7 si7 chit pou7--lah! Hoe-chhau2 goa2 si7 chin ai3, m7-koh lun7-chin beh cho3 chit8 e5 oan5-teng sit8-chai7 si7 bo5 kan2-tan neh. Lang5 kong2 lou7 si7 mng7--chhut-lai5 e5, goa2 sann chhoe7 si3 mng7lang5. Ho2 ka-chai3, chit-koa2 sia7-hoe7 chhai3-hng5 ge7-sut8 tai7-hak8 chhut-giap8 e5 phok-su7-phok chin jiat8-cheng5, goa2 chhiann2 ka3 in chit8 hang7, in po3 sann hang7 hou7 goa2 bat, oan5-choan5 bo5 kham3-pou7."
        ],
        [
          "我ui3 簡單的野草開始熟似起，漸漸，我共in一欉一欉徙來我的花園，予in佇遮生湠。會共人粘的赤查某（草名）就是按呢來到我的花園的啦！毋通嫌伊gau5粘人，顧人怨呢！彼段酸甘蜜甜的戀愛故事是ui3 伊開始的ooh。沓沓仔徙栽，彼日我無張持煞驚著，我的花園毋但是有花草、樹仔佮青菜，連水果嘛有ooh！",
          "Goa2 ui3 kan2-tan e5 ia2-chhau2 khai-si2 sek8-sai7 khi2, chiam7-chiam7, goa2 ka7 inchit8 chang5 chit8 chang5 soa2 lai5 goa2 e5 hoe-hng5, hou7 in ti7 chia senn-thoann3. E7 ka7 lang5 liam5 e5 chhiah-cha-bou2 (chhau2-mia5) to7 si7 an2-ne lai5 kau3 goa2 e5 hoe-hng5--e5 lah! M7-thang hiam5 i gau5 liam5--lang5, kou3-lang5-oan3 neh! Hit toann7 sng-kam bit8-tinn e5 loan5-ai3 kou3-su7 si7 ui3 i khai-si2--e5 ouh. Tauh8-tauh8-a2 soa2 chai, hit jit8 goa2 bo5 tiunn-ti5 soah kiann--tioh8, goa2 e5 hoe-hng5 m7-na7 si7 u7 hoe-chhau2, chhiu7-a2 kap chhenn-chhai3, lian5 chui2-ko2 ma7 u7--ouh!"
        ],
        [
          "除了徙栽，下感情嘛真要緊neh！這是我彼段出走山城的時，赤跤ni3-sang3共我千交代萬吩咐的。伊講做農的無撇步啦！講破毋值三sian2錢，若是下真情落去共栽，免下肥，果子嘛會甜，花是比啥都較媠！感謝上天賜我這段出走的日子，這段日子是我的花園上kai3營養的肥底，人講馬無險草袂肥，我講，若無出走，我園裡的花草會「au3-tsuh」。若無彼段日子，哪有通予我坐清心性。哪有通予我想起我彼个愛炊粿的阿媽、佮我無緣的規世人種醃瓜的阿公咧！",
          "Tu5-liau2 soa2 chai, he7 kam2-cheng5 ma7 chin iau3-kin2 neh! Che si7 goa2 hit toann7 chhut-chau2 soann-siann5 e5 si5, chhiah-kha ni3-sang3 ka7 goa2 chhian kau-tai3 ban7 hoan-hu3--e5. I kong2 cho3-long5--e5 bo5 phiat-pou7--lah! Kong2-phoa3 m7-tat8 sannsian2chinn5, na7 si7 he7 chin-cheng5 loh8khi3 ka7 chai, bian2 he7-pui5, koe2-chi2 ma7 e7 tinn, hoe si7 pi2 siann2 to khah sui2! Kam2-sia7 siong7-thian su3 goa2 chit toann7 chhut-chau2 e5 jit8-chi2, chit toann7 jit8-chi2 si7 goa2 e5 hoe-hng5 siong7 kai3 eng5-iong2 e5 pui5-te2, lang5 kong2 be2 bo5 hiam2-chhau2 be7 pui5, goa2 kong2, na7 bo5 chhut-chau2, goa2 hng5--nih e5 hoe-chhau2 e7 “au3-chuh”. Na7 bo5 hit toann7 jit8-chi2, nah u7 thang hou7 goa2 che7 chheng sim-seng3. Nah u7 thang hou7 goa2 siunn7 khi2 goa2 hit e5 ai3 chhoe-koe2 e5 a-ma2, kap goa2 bo5-ian5 e5 kui-si3-lang5 cheng3 iam-koe e5 a-kong--leh!"
        ],
        [
          "我家己先褒較免驚臭臊。三不五時朋友會問我講：我園裡的花、菜佮水果，我佮意佗一項？見擺我攏嘛真ang7聲共應講：「In攏是我的心肝仔囝，我攏佮意啦！」我想是按呢啦，我用真情佮in盤撋，看著園裡的花草佮水果有人欣賞，我心肝穎仔是甜甜甜ooh！",
          "Goa2 ka-ti7 seng po khah bian2 kiann chhau3-chho. Sam-put-gou7-si5 peng5-iu2 e7 mng7 goa2 kong2: goa2 hng5--nih e5 hoe, chhai3 kap chui2-ko2, goa2 kah-i3 toh chit8 hang7? Kian3-pai2 goa2 long2 ma7 chin ang7-siann ka7 in3 kong2: “In long2 si7 goa2 e5 sim-koann-a2-kiann2, goa2 long2 kah-i3--lah!” Goa2 siunn7 si7 an2-ne--lah, goa2 iong7 chin-cheng5 kap in poann5-noa2, khoann3 tioh8 hng5--nih e5 hoe-chhau2 kap chui2-ko2 u7 lang5 him-siong2, goa2 sim-koann inn2-a2 si7 tinn-tinn-tinn--ouh!"
        ],
        [
          "講遮濟，煞袂記得共恁紹介我花園的名，這座花園花草、水果攏有，親像一碗雜菜麵仝款。所以，簡單號做雜菜園啦！",
          "Kong2 chiah che7, soah be7-ki3-tit ka7 lin2 siau7-kai3 goa2 hoe-hng5 e5 mia5, chit cho7 hoe-hng5 hoe-chhau2, chui2-ko2 long2 u7, chhin-chhiunn7 chit8 oann2 chap8-chhai3-mi7 kang7-khoan2. Sou2-i2, kan2-tan ho7-cho3 chap8-chhai3-hng5--lah!"
        ],
        [
          "雜菜園猶咧湠根咧！總有一日，「80G」的空間會予花草拋滿。彼時若到，才閣買一粒山頭來鬥。",
          "Chap8-chhai3-hng5 iau2 leh thoann3-kin--leh! Chong2u7 chit8 jit8, “80G” e5 khong-kan e7 hou7 hoe-chhau2 pha-moa2. Hit-si5 na7 kau3, chiah koh be2 chit8 liap8 soann-thau5 lai5 tau3."
        ],
        [
          "當然looh！我這个園丁真歡迎逐家三不五時來雜菜園行行咧！聽歌、唱歌看花草。行忝矣，免驚！涼亭仔跤歇喘咧，我有攢青草仔茶欲予恁止喙焦neh。無，嘛有苦瓜露來降火氣咧。",
          "Tong-jian5--louh! Goa2 chit e5 oan5-teng chin hoan-geng5 tak8-ke sam-put-gou7-si5 lai5 chap8-chhai3-hng5 kiann5-kiann5--leh! Thiann-koa, chhiunn3-koa khoann3 hoe-chhau2. Kiann5 thiam2--a, bian2 kiann! Liang5-teng5-a2 kha hioh-chhoan2--leh, goa2 u7 chhoan5 chhenn-chhau2-a2-te5 beh hou7 lin2 chi2chhui3-ta neh. Bo5, ma7 u7 khou2-koe-lou7 lai5 kang3hoe2-khi3--leh."
        ],
        [
          "歡迎恁來罔行罔看，園丁我誠共恁邀請。園丁我別項無，慷慨第一。來雜菜園，看你是欲看花草，樹仔，抑是欲食果子、青菜，只要園丁穡頭較冗，園丁攏會寫予你！",
          "Hoan-geng5 lin2 lai5 bong2 kiann5 bong2 khoann3, oan5-teng goa2 chiann5 ka7 lin2 iau-chhiann2. Oan5-teng goa2 pat8-hang7 bo5, khong-khai3 te7-it. Lai5 chap8-chhai3-hng5, khoann3 li2 si7 beh khoann3 hoe-chhau2, chhiu7-a2,iah si7beh chiah8 koe2-chi2, chhenn-chhai3, chi2-iau3 oan5-teng sit-thau5 khah leng7, oan5-teng long2 e7 sia2 hou7--li2!"
        ]
      ],
      "篇名": "雜菜園"
    }
  ]
}
