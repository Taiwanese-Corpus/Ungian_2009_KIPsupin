{
  "作者": "Hoanya kc",
  "出版年": "2002",
  "出版者": "Tai5-oan5-ji7雜誌",
  "文類": "散文",
  "書寫系統": "羅馬字",
  "資料": [
    {
      "段": [
        [
          "國民學校6年會使講是到今e5人生上kai3好sng2 e5日子。Ti7學校已經是上老資格、上大尾--e5。去到to2位攏有低年級e5人來行禮ai5-sat-chuh。 Chheng3 kah！",
          "Kok-bin5 hak8-hau7 6 ni5 e7-sai2 kong2 si7 kau3 taN e5 jin5-seng siong7 kai3 ho2-sng2 e5 jit8-chi2. Ti7 hak8-hau7 i2-keng si7 siong7 lau7 chu-keh, siong7 toa7-boe2--e5. Khi3 kau3 to2-ui7 long2 u7 ke7-ni5-kip e5 lang5 lai5 kiaN5-le2 ai5-sat-chuh. Chheng3 kah!"
        ],
        [
          "Koh有teh擔當糾察隊e5工課，每日早時穿金色e5 ka2仔，ti7大路口用大支thoe5仔綁黃色e5 3角旗，chah8車引chhoa7低年級e5同學過路入來學校。Koh會輪著去ka7 hit te3車輪仔旗，chhiuN7起去鐵ko頂。全校內會動--e5、會啼--e5，tui3校長、老師、工友、阿sang2、懸低年級e5學生，到校工hit幾隻飼來beh食e5烏狗、地上e5蟋蟀仔、teh飛e5烏bui仔，攏ai3恬恬歇teh gin5 hit箍車輪。成做chhiuN7車輪手雖罔這時看--起-來無teh joa7光榮，m7-koh當時是iang7 kah掠be7 tiau5。",
          "Koh u7 teh tam-tng kiu3-chhat-tui7 e5 khang-khoe3, mui2-jit8 cha2-si5 chheng7 kim-sek e5 ka2-a2, ti7 toa7-lou7-khau2 eng7 toa7 ki thoe5-a2 pak8 ng5-sek e5 3 kak ki5, chah8-chhia in2-chhoa7 ke7-ni5-kip e5 tong5-hak8 koe3-lou7 jip8 lai5 hak8-hau7. Koh e7 lun5 tioh8 khi3 ka7 hit te3 Chhia-lian2-a2 ki5, chhiuN7 khi2 khi3 thih-ko teng2. Choan5-hau7 lai7 e7-tang7--e5, e7-thi5--e5, tui3 hau7-tiuN2, lau7-su, kang-iu2, a-sang2, koan5-ke7-ni5-kip e5 hak8-seng, kau3 hau7-kang hit kui2 chiah chhi7 lai5 beh chiah8 e5 ou-kau2, te7-chiuN7 e5 sih-sut-a2, teh poe e5 ou-bui-a2, long2 ai3 tiam7-tiam7 hioh teh gin5 hit khou chhia-lian2. ChiaN5-cho3 chhiuN7-chhia-lian2-chhiu2 sui-bong2 chit-si5 khoaN3--khi2-lai5 bo5 teh joa7 kong-eng5, m7-koh tong-si5 si7 iang7 kah liah8 be7 tiau5."
        ],
        [
          "中晝時仔共款long hit領pha-lih pha-lih e5 ka2仔，大pan7大pan7行入去巡hiah-e5低中年級 e5 同學有乖乖仔仆teh睏無。（Hit e5年代，國民學校極其注重睏晝，若像有hit-ho7全民睏中晝建國運動e5款。）若歸班有睏kah khou5-khou5叫，著粉筆sa--起-來phiat 1句「全校最好班」。逐個月攏有計算，評定各班級e5成績，ti7早會時hou7校長o-lo2。若準有幾隻貓無ai3睏，頭仆ti7桌頂，面煞越過kap隔壁e5人偷偷仔話仙，著留3字「最壞班」ti7烏板頂。聽候老師e7晡來hou7大家「好看」。大聲le2是的確有，若老師khi2-mou歹，koh會趁皮疼。是褒抑是me7，攏憑糾察隊e5 1句話。",
          "Tiong-tau3-si5-a2 kang7-khoan2 long hit nia2 pha-lih pha-lih e5 ka2-a2, toa7-pan7 toa7-pan7 kiaN5 jip8 khi3 sun5 hiah-e5 ke7-tiong-ni5-kip e5 tong5-hak8 u7 koai-koai-a2 phak teh khun3 bo5. (Hit e5 ni5-tai7, kok-bin5-hak8-hau7 kek8-ki5 chu3-tiong7 khun3 tau3, na2-chhiuN7 u7 hit-ho7 choan5-bin5 khun3 tiong-tau3 kian3-kok un7-tong7 e5 khoan2.) Na7 kui-pan u7 khun3 kah khou5-khou5-kio3, tioh8 hun2-pit sa--khi2-lai5 phiat chit8 ku3 “chhoan5-siau2 choe2-hau5-pan”. Tak8 ko3 goeh8 long2 u7 ke3-sng3, pheng5-teng7 kok pan-kip e5 seng5-chek, ti7 cha2-hoe7 si5 hou7 hau7-tiuN2 o-lo2. Na7-chun2 u7 kui2 chiah niau bo5 ai3 khun3, thau5 phak ti7 toh-teng2, bin7 soa3 oat koe3 kap keh-piah e5 lang5 thau-thau-a2 oe7-sian, tioh8 lau5 3 ji7 “choe2-hoai2-pan” ti7 ou-pang teng2. Theng3-hau7 lau7-su e7-pou lai5 hou7 tai7-ke “ho2-khoaN3”. Toa7-siaN le2 si7 tek-khak u7, na7 lau7-su khi2-mou bai2, koh e7 than3 phoe5-thiaN3. Si7 po a2 si7 me7, long2 pin5 kiu3-chhat-tui7 e5 chit8 ku3 oe7."
        ],
        [
          "這款情形kai3親像統治者e5步數。「古今台外」統治者定定ti7被統治者中間揀選心性無堅定--e5，「食父倚父，食母倚母」hit款--e5，來監視kap通報。「用台灣人統治台灣人」效果上 kai3 chan2。論真講，6年e5猴死囡仔bat甚物，家己e5性地iu5-koh chhong2-pong7，脾氣iau2無定著，beh an2-choaN2會thang ka7共幼chiN2 e5人評分、省察--leh？這款做法hou7 hong5處罰e5低年級心內怨妒，不時teh盼teh望，後日成做懸年級e5時，會得thang糟踢新來e5人。這款「jiau3-pe5-a2」文化ka7原本親親愛愛e5同窗情攏扑歹了了。 同學中間互相監視，奸計相交hou7。從細漢著giau5疑相對，莫怪台灣社會心靈驚惶，tui3生份人無信任。這款性質的確會敗害現代市民社會（civil society）e5建立。",
          "Chit khoan2 cheng5-heng5 kai3 chhin-chhiuN7 thong2-ti7-chia2 e5 pou7-sou3. “Kou2-kin Tai5-goa7” thong2-ti7-chia2 tiaN7-tiaN7 ti7 pi7-thong2-ti7-chia2 tiong-kan keng2-soan2 sim-seng3 bo5 kian-teng7--e5, “chiah8 pe7 oa2 pe7, chiah8 bo2 oa2 bo2” hit khoan2--e5, lai5 kam3-si7 kap thong-po3. “Eng7 Tai5-oan5-lang5 thong2-ti7 Tai5-oan5-lang5” hau7-ko2 siong7 kai3 chan2. Lun7-chin kong2, 6 ni5 e5 kau5-si2 gin2-a2 bat sim2-mih8, ka-ki7 e5 seng3-te7 iu5-koh chhong2-pong7, phi5-khi3 iau2 bo5 tiaN7-tioh8, beh an2-choaN2 e7-thang ka7 kang7 iu3-chiN2 e5 lang5 peng5-hun, seng2-chhat--leh? Chit khoan2 cho3-hoat hou7 hong5 chhu2-hoat8 e5 ke7-ni5-kip sim-lai7 oan3-tou3, put-si5 teh phan3 teh bang7, au7-jit8 chiaN5-cho3 koan5-ni5-kip e5 si5, e7 tit thang chau-that sin-lai5 e5 lang5. Chit khoan2 “jiau3-pe5-a2” bun5-hoa3 ka7 goan5-pun2 chhin-chhin-ai3-ai3 e5 tong5-chhong-cheng5 long2 phah-phaiN2 liau2-liau2. Tong5-oh8 tiong-kan hou7-siong kam3-si7, kan-ke3 saN-kau-hou7. Cheng7 se3-han3 tioh8 giau5-gi5 saN-tui3, bok8-koai3 Tai5-oan5 sia7-hoe7 sim-leng5 kiaN-hiaN5, tui3 chheN-hun7-lang5 bo5 sin3-jim7. Chit khoan2 seng3-chit tek-khak e7 pai7-hai7 hian7-tai7 chhi7-bin5 sia7-hoe7 (civil society) e5 kian3-lip8."
        ],
        [
          "我e5 4、5、6年級e5級任攏是林老師，伊生做san2-thiu koh有力頭。 伊chhoa7學生e5重點著是身體勞動、心靈活潑。 每禮拜遵照學校規定，一定ai3有4節e5體育課。林老師m7-na7無kap hiah-e5資優班共款，提來讀數學、「國語」，顛倒ka7 1寡課徙來chhoa7學生運動。所以tui3體操（pha-lin3斗、倒頭栽、tio5跳箱、haiN3單槓）、走標（長、短路）、跳懸、扑球（排球、閃bih球、腳壘球）攏總有教阮sng2--過。伊e5要求相當嚴格，逐項動作攏ai3正確、chiau5-chng5，be7使馬馬虎虎--tit。M7-koh伊也非常疼學生，bat看著我e5 cheng2頭仔幼秀細支骨，叫我m7-thang扑排球，驚了傷--著。",
          "Goa2 e5 4, 5, 6 ni5-kip e5 kip-jim7 long2 si7 Lim5 Lau7-su, i seN-cho3 san2-thiu koh u7 lat8-thau5. I chhoa7 hak8-seng e5 tiong7-tiam2 tioh8-si7 sin-the2 lo5-tong7, sim-leng5 hoat8-phoat. Mui2 le2-pai3 chun-chiau3 hak8-hau7 kui-teng7, it-teng7 ai3 u7 4 chiat e5 the2-iok8-kho3. Lim5 lau7-su m7-na7 bo5 kap hiah-e5 chu-iu-pan kang7-khoan2, theh8 lai5 thak8 sou3-hak8, “kok-gu2”, tian-to3 ka7 chit8-koa2 kho3 soa2 lai5 chhoa7 hak8-seng un7-tong7. Sou2-i2 tui3 the2-chhau(pha-lin3-tau2, to3-thau5-chai, tio5 thiau3-siuN, haiN3 tan-kng3), chau2-pio(tng5, te2 lou7), thiau3 koaiN5, phah-kiu5(pai5-kiu5, siam2-bih-kiu5, kha-lui2-kiu5) long2-chong2 u7 ka3 goan2 sng2--koe3. I e5 iau-kiu5 siong-tong giam5-keh, tak8-hang7 tong7-chok long2 ai3 cheng3-khak, chiau5-chng5, be7-sai2 ma2-ma2 hu-hu--tit. M7-koh i ia7 hui-siong5 thiaN3 hak8-seng, bat khoaN3 tioh8 goa2 e5 cheng2-thau5-a2 iu3-siu3 se3-ki-kut, kio3 goa2 m7-thang phah pai5-kiu5, kiaN-liau2 siong--tioh8."
        ],
        [
          "M7知kiam2是an2-ne，同學大家攏勇猛若虎。每日中晝時食飽到歇睏有30分e5自由時間，攏會ti7運動埕看著6年1班e5英雄好漢liu2-liah8 e5形影。幾10個人，jiok 1粒腳球，hoan7-na7提著球e5人，著出力tui3天頂起腳踢，看甚物人踢較懸。Ti7 2樓頂koh有查某班e5囡仔姊teh喝hiam3加油。Kian3擺攏是阮班teh出頭，不時會接著查某囡仔戀慕e5情批。Tui3 10 thong2歲e5細漢囡仔，世界無koh有較驕傲這層e5代誌--lah。",
          "M7 chai kiam2 si7 an2-ne, tong5-oh8 tai7-ke long2 iong2-beng2 na2 hou2. Mui2-jit8 tiong-tau3-si5 chiah8 pa2 kau3 hioh-khun3 u7 30 hun e5 chu7-iu5 si5-kan, long2 e7 ti7 un7-tong7-tiaN5 khoaN3 tioh8 6 ni5 1 pan e5 eng-hiong5 ho2-han3 liu2-liah8 e5 heng5-iaN2. Kui2 10 e5 lang5, jiok chit8 liap8 kha-kiu5, hoan7-na7 theh8 tioh8 kiu5 e5 lang5, tioh8 chhut-lat8 tui3 thiN-teng2 khi2 kha that, khoaN3 sim2-mih8 lang5 that khah koan5. Ti7 ji7 lau5 teng2 koh u7 cha-bou2-pan e5 gin2-a2-che2 teh hoah-hiam3 ka-iu5. Kian3-pai2 long2 si7 goan2 pan teh chhut-thau5, put-si5 e7 chiap tioh8 cha-bou2 gin2-a2 loan5-bou7 e5 cheng5-phoe. Tui3 10 thong2 hoe3 e5 se3-han3 gin2-a2, se3-kai3 bo5 koh u7 khah kiau-ngou7 chit chan5 e5 tai7-chi3--lah."
        ],
        [
          "Koh因為an2-ne，bat kap班--nih8 e5另外1個同學阿chhong3去「double dates」。對方是2個6年7班e5囡仔姊，身懸165，生做妖嬌飽水。講--起-來ma7好笑，hit時我kap hit e5 阿chhong3--a ma7才145 na7-tiaN7，kian3擺用2輪車載in 2個，若親像小弟toe3大姊--leh。Bat去仙宮戲園看hit齣秦漢kap林鳳嬌主演e5籃球情人夢。M7是講hit-chun7 joa7 ai3扑籃球才去看（Hit時大家痟野球。台灣野球隊chheng3到美國--去）。實在是無人beh hip「棒球」情人夢hou7台灣人看。到今完全be7記得hit齣電影teh搬甚物，tu2-a2會記得hit 2點鐘ti7暗bong-bong e5戲園--nih8，2人攏無teh看電影，kan-ta 4蕊目珠相siong3，手lak8做伙，心頭iN2-a2 tiN5-tiN5-tiN5。煞場了後，歸支手te5仔tam5糊糊，手te5仔痕khah8 kah全sian、iau2 m7甘去洗掉。",
          "Koh in-ui7 an2-ne, bat kap pan--nih8 e5 leng7-goa7 1 e5 tong5-oh8 A-chhong3 khi3 “double dates”. Tui3-hong si7 2 e5 6 ni5 7 pan e5 gin2-a2-che2, sin-koan5 165, seN-cho3 iau-kiau pa2-chui2. Kong2--khi2-lai5 ma7 ho2 chhio3, hit-si5 goa2 kap hit e5 A-chhong3--a ma7 chiah 145 na7-tiaN7, kian3-pai2 eng7 nng7-lian2-chhia chai3 in 2 e5, na2 chhin-chhiuN7 sio2-ti7 toe3 toa7-chi2--leh. Bat khi3 Sian-kiong hi3-hng5 khoaN3 hit chhut秦漢kap林鳳嬌chu2-ian2 e5籃球情人夢. M7 si7 kong2 hit-chun7 joa7 ai3 phah na5-kiu5 chiah khi3 khoaN3 (Hit-si5 tai7-ke siau2 ia2-kiu5. Tai5-oan5 ia2-kiu5-tui7 chheng3 kau3 Bi2-kok khi3). Sit8-chai7 si7 bo5 lang5 beh hip “棒球”情人夢hou7 Tai5-oan5-lang5 khoaN3. Kau3 taN oan5-choan5 be7-ki3-tit hit chhut tian7-iaN2 teh poaN sim2-mih8, tu2-a2 e7 ki3-tit hit 2 tiam2-cheng ti7 am3-bong-bong e5 hi3-hng5--nih8, 2 lang5 long2 bo5 teh khoaN3 tian7-iaN2, kan-ta 4 lui2 bak8-chiu saN-siong3, chhiu2 lak8 cho3-hoe2, sim-thau5-iN2-a2 tiN5-tiN5-tiN5. Soah-tiuN5 liau2-au7, kui-ki chhiu2-te5-a2 tam5-kou5-kou5, chhui2-te5-a2-hun5 khah8 kah choan5 sian, iau2 m7-kam khi3 se2-tiau7."
        ],
        [
          "重視身體勞動、心靈活潑e5班級m7是攏好空--e5。阮hit班e5成績是爛糊糊。逐擺月考了後就是老師目頭結結e5時。別人班全班平均99、98點，阮hit班才有80幾點，差人有夠濟。老師注重身體、心靈，自然學生e5成績就toe3 be7著hiah-e5資優班。",
          "Tiong7-si7 sin-the2 lo5-tong7, sim-leng5 hoat8-phoat e5 pan-kip m7 si7 long2 ho2-khang--e5. Goan2 hit pan e5 seng5-chek si7 noa7 kou5-kou5. Tak8-pai2 goeh8-kho2 liau2-au7 chiu7-si7 lau7-su bak8-thau5 kat-kat e5 si5. Pat8-lang5 pan choan5-pan peng5-kun 99, 98 tiam2, goan2 hit pan chiah u7 80 kui2 tiam2, chha lang5 u7 kau3 che7. Lau7-su chu3-tiong7 sin-the2, sim-leng5, chu7-jian5 hak8-seng e5 seng5-chek chiu7 toe3 be7 tioh8 hiah-e5 chu-iu-pan."
        ],
        [
          "我有1擺參加全校e5數學考試。內面有1條題目是an2-ne： 阿Chak今年20歲，tu2-chiah娶某。老父hou7伊1000箍做娶某e5所費。伊ka7 chiah-e5錢khiam7入去銀行。銀行e5利息1年是 5%。阿Chak準備ka7錢寄20冬beh做後擺子兒e5教育基金。請問阿Chak ti7 20年後，連本金加利息，攏總會使領偌濟？",
          "Goa2 u7 chit8 pai2 chham-ka choan5-hau7 e5 sou3-hak8 kho2-chhi3. Lai7-bin7 u7 chit8 tiau5 te5-bok8 si7 an2-ne: A-Chak kin-ni5 20 hoe3, tu2-chiah chhoa7-bou2. Lau7-pe7 hou7 i 1000 khou cho3 chhoa7-bou2 e5 sou2-hui3. I ka7 chiah-e5 chiN5 khiam7 jip8 khi3 gin5-hang5. Gin5-hang5 e5 li7-sek chit8 ni5 si7 5%. A-Chak chun2-pi7 ka7 chiN5 kia3 20 tang beh cho3 au7-pai2 kiaN2-ji5 e5 kau3-iok8 ki-kim. ChhiaN2 mng7 A-Chak ti7 20 ni5 au7, lian5 pun2-kim ke li7-sek, long2-chong2 e7-sai2 nia2 joa7 che7?"
        ],
        [
          "看著這個問題，我想講簡單。1000箍本金，1年利息 5%，會sai2提著50箍。20年後是50x20等於1000箍。Koh加本金1000，攏總2000箍。",
          "KhoaN3 tioh8 chit e5 bun7-te5, goa2 siuN7 kong2 kan2-tan. 1000 khou pun2-kim, chit8 ni5 li7-sek 5%, e7-sai2 theh8 tioh8 50 khou. 20 ni5 au7 si7 50x20 teng2-i5 1000 khou. Koh ke pun2-kim 1000, long2-chong2 2000 khou."
        ],
        [
          "結果是hong5扑m7著。In講代誌m7是an2-ne。第1年過了，本金加第1年e5利息變做第2年e5本金。An2-ne 1年過--去著 ai3 ka7頂年e5利息加入去本金做伙算。Houh8，ma7較拜託--leh，ai3計算20擺。To m7是tu2-a2做hit條題目著好（攏總有15條，做50分），khah 會有hit款美國時間ka7算20擺--leh。考試考了有聽別班--e5 teh講，Hit款題目m7免1年1年算，In老師有教公式會使代。In koh笑阮hit班老師liong2-kong、學生笨桶，連這款chiah簡單e5題目也be7曉做。Hit時聽kah嘴開開，m7知世間有chiah-nih8深e5數學公式會使解決chiah-nih8難e5問題。我真不服，想講家己kiam2有hiah憨，著 beh ka7 in問1個詳細。In講知影hiah濟beh創啥，會曉代公式做題目提分數較重要。Hit遍考試e5結果m7免講ma7知，是au3-kou5-kou5。看著hiah-e5 無joa7 gau5 e5資優班e5學生teh領獎，心內有淡薄仔鬱卒、怨妒。",
          "Kiat-ko2 si7 hong5 phah m7 tioh8. In kong2 tai7-chi3 m7 si7 an2-ne. Te7 it ni5 koe3 liau2, pun2-kim ke te7 it ni5 e5 li7-sek pian3-cho3 te7-2-ni5 e5 pun2-kim. An2-ne chit8 ni5 koe3--khi3 tioh8 ai3 ka7 teng2-ni5 e5 li7-sek ka-jip8 khi3 pun2-kim cho3-hoe2 sng3. Houh8, ma7 khah pai3-thok--leh, ai3 ke3-sng3 20 pai2. To m7 si7 tu2-a2 cho3 hit tiau5 te5-bok8 tioh8 ho2 (long2-chong2 u7 15 tiau5, cho3 50 hun), khah e7 u7 hit khoan2 Bi2-kok si5-kan ka7 sng3 20 pai2--leh. Kho2-chhi3 kho2 liau2 u7 thiaN pat8-pan--e5 teh kong2, Hit khoan2 te5-bok8 m7 bian2 chit8 ni5 chit8 ni5 sng3. In lau7-su u7 ka3 kong-sek e7-sai2 tai7. In koh chhio3 goan2 hit pan lau7-su liong2-kong, hak8-seng pun7-thang2, lian5 chit khoan2 chiah kan2-tan e5 te5-bok8 ia7 be7 hiau2 cho3. Hit-si5 thiaN kah chhui3 khui-khui, m7 chai se3-kan u7 chiah-nih8 chhim e5 sou3-hak8 kong-sek e7-sai2 kai2-koat chiah-nih8 oh e5 bun7-te5. Goa2 chin put-hok8, siuN7-kong2 ka-ki7 kiam2 u7 hiah gong7, tioh8 beh ka7 in mng7 1 e5 siong5-se3. In kong2 chai-iaN2 hiah che7 beh chhong3-siaN2, e7-hiau2 tai7 kong-sek cho3 te5-bok8 theh8 hun-sou3 khah tiong7-iau3. Hit pian3 kho2-chhi3 e5 kiat-ko2 m7 bian2 kong2 ma7 chai, si7 au3-kou5-kou5. KhoaN3 tioh8 hiah-e5 bo5 joa7 gau5 e5 chu-iu-pan e5 hak8-seng teh nia2-chiong2, sim-lai7 u7 tam7-poh8-a2 ut-chut, oan3-tou3."
        ],
        [
          "尾--仔去讀初中才知，hit款e5情形叫做「複利」，ai3用「等比數列」e5數學解決。Koh有聽講大數學家Gou-suh（Gauss）細漢時有1擺伊e5老師看in hit班m7是款，罰in tui3 1 ＋ 2 ＋ 3… 一直加到1000，koh ka7 in講無算了be7-sai2歇學。Chiah ka7題目講了無到5分鐘，Gou-suh 著 koaN7冊包beh轉--去。老師驚1-tio5，想講這個囡仔m7受教，beh ka7伊tiap8。Gou-suh講我算--出-來-ah，你啥事beh扑--我？老師1下看，伊e5答案完全正確，koh問伊an2-choaN2做。Gou-suh講，「我ka7 1，2，3，…排到1000，koh ka7倒peng2排，tui3 1000、999、998、…排到1。第1排e5第1個數字，1 kap第2排e5第1個數字1000加加--起-來，an2-ne是1001。若ka7第1排e5第2個數字，2 kap第2排e5第2個數字999加加--起-來，an2-ne也是1001。 下面照an2-ne e5加法第3加第3、第4加第4，… 到第1000加第1000，攏是1001。這2列若全部加加--起-來，有1000個1001，1000×1001=1001000。因為有2列所以ai3除2，1001000÷2=500500。」 聽到chia，老師面gang7-gang7、嘴開開，講be7出話，Gou-suh 著歡歡喜喜轉--去。",
          "Boe2--a2 khi3 thak8 chhou-tiong chiah chai, hit khoan2 e5 cheng5-heng5 kio3-cho3 “複利”, ai3 eng7 “等比數列” e5 sou3-hak8 kai2-koat. Koh u7 thiaN-kong2 toa7 sou3-hak8-ka Gou-suh (Gauss) se3-han3 si5 u7 chit8 pai2 i e5 lau7-su khoaN3 in hit pan m7 si7 khoan2, hoat8 in tui3 1 ＋ 2 ＋ 3... it-tit8 ka kau3 1000, koh ka7 in kong2 bo5 sng3 liau2 be7-sai2 hioh-oh8. Chiah ka7 te5-bok8 kong2-liau2 bo5 kau3 5 hun-cheng, Gou-suh tioh8 koaN7 chheh-pau beh tng2--khi3. Lau7-su kiaN chit8-tio5, siuN7-kong2 chit e5 gin2-a2 m7 siu7-ka3, beh ka7 i tiap8. Gou-suh kong2 goa2 sng3--chhut-lai5-ah, li2 siaN2-su7 beh phah--goa2? Lau7-su chit8-e7 khoaN3, i e5 tap-an3 oan5-choan5 cheng3-khak, koh mng7 i an2-choaN2 cho3. Gou-suh kong2, “Goa2 ka7 1,2,3,... pai5 kau3 1000, koh ka7 to3-peng2 pai5, tui3 1000, 999, 998,... pai5 kau3 1. Te7-1 pai5 e5 te7-1 e5 sou3-ji7, 1 kap te7-2 pai5 e5 te7 1 e5 sou3-ji7 1000 ka-ka--khi2-lai5, an2-ne si7 1001. Na7 ka7 te7-1 pai5 e5 te7-2 e5 sou3-ji7, 2 kap te7-2 pai5 e5 te7-2 e5 sou3-ji7 999 ka-ka--khi2-lai5, an2-ne ia7 si7 1001. E7-bin7 chiau3 an2-ne e5 ka-hoat te7-3 ke te7-3, te7-4 ke te7 4,... kau3 te7-1000 ke te7-1000, long2 si7 1001. Chit 2 liat8 na7 choan5-pou7 ka-ka--khi2-lai5, u7 1000 e5 1001, 1000×1001=1001000. In-ui7 u7 2 liat8 sou2-i2 ai3 tu5 2, 1001000÷2=500500.” ThiaN kau3 chia, lau7-su bin7 gang7-gang7, chhui3 khui-khui, kong2 be7 chhut oe7, Gou-suh tioh8 hoaN-hoaN hi2-hi2 tng2--khi3."
        ],
        [
          "雖罔阮hit班無ti7 6年e5時，學著（應該講無背--著才著）福利e5公式，m7-koh老師hou7--阮-e5是勇猛猛e5氣力kap活跳跳e5心靈。 Chiah-e5 hou7阮有足額e5 才調來度過以後e5人生。尾--仔，大家koh tu2面，講起老師hit時e5教示，攏真感恩。",
          "Sui-bong2 goan2 hit pan bo5 ti7 6 ni5 e5 si5, oh8 tioh8 (eng-kai kong2 bo5 poe7--tioh8 chiah tioh8) hok-li7 e5 kong-sek, m7-koh Lau7-su hou7--goan2-e5 si7 iong2-beng2-beng2 e5 khui3-lat8 kap oah8-thiau3-thiau3 e5 sim-leng5. Chiah-e5 hou7 goan2 u7 chiok-giah8 e5 chai5-tiau7 lai5 tou7-koe3 i2-au7 e5 jin5-seng. Boe2--a, tai7-ke koh tu2-bin7, kong2-khi2 Lau7-su hit-si5 e5 ka3-si7, long2 chin kam2-un."
        ]
      ],
      "篇名": "I2-king Tiau3-uan2 e5 Jit8-tsi2"
    }
  ]
}
