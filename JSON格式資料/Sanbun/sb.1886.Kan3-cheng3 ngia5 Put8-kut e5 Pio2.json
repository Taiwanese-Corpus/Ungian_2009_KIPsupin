{
  "作者": "編輯室",
  "出版年": "1886",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "阮過來這爿傳道理常常聽見人講是外國教佮in無ti7-tai7，有e5 也罵講是番仔教，永愛阻擋人教伊m7-thang入。Hit號e5話究真是無情理，因為上帝是通天下e5上帝，m7 是一國e5上帝，hit號e5話咱m7-thang聽。又koh hia e5 講e5人家己熱心teh拜佛起廟，攏be7曉想這個佛教其實也是外國教，佮in koh較無干涉。這個話 m7 是kan-ta 阮teh參lin2辯，就是lin2本國e5讀冊人也濟濟人知，lin2 e5冊也有記載講中國本底是無佛，到漢朝佛教才對印度國來；國王百姓受伊迷惑去趁，iau2-ku2從中tauh8-tauh8有bat 理e5人想teh-beh除。到唐朝憲宗e5皇帝，是主後806-821，hit時有一枝骨he7 ti7 鳳翔e5所在，流傳講是佛骨，m7知已經偌久he7 ti7 hia。因為唐憲宗准hiah-e5和尚迎接hit枝骨入皇宮內 ，有gau5 e5人臣姓韓名愈刁持做一張表去諫諍伊，奏皇帝著除滅hit個骨，免得hou7百姓致到久長e5禍患。可惜hit個皇帝無beh聽伊，顛倒ka7伊貶去做潮州府。伊ti7 hia整頓風俗，教化百姓，名望不止顯揚；逐人稱伊做韓文公，又koh起廟企碑，到今仔日iau2-ku2 teh數念伊e5 功勞，來祭獻。",
          "Goan2 koe3 lai5 chit-peng5 thoan5 to7-li2 siong5-siong5 thiaN-kiN3 lang5 kong2 si7 Goa7-kok-kau3 kap in bo5 ti7-tai7, u7-e5 ia7 me7 kong2 si7 hoan-a2-kau3, eng2 ai3 chou2-tong3 lang5 kah i m7-thang jip8. Hit-ho7 e5 oe7 kiu3-chin si7 bo5 cheng5-li2, in-ui7 Siong7-te3 si7 thong ThiN-e7 e5 Siong7-te3, m7 si7 chit8 kok e5 Siong7-te3, hit-ho7 e5 oe7 lan2 m7-thang thiaN. Iu7-koh hia e5 kong2 e5 lang5 ka-ti7 jiat8-sim teh pai3-put8 khi2-bio7, long2 be7-hiau2 siuN7 chit e5 put8-kau3 ki5-sit8 ia7 si7 goa7-kok-kau3, kap in koh-khah bo5 kan-siap8. Chit e5 oe7 m7 si7 kan-ta goan2 teh chham lin2 pian7, chiu7-si7 lin2 pun2-kok e5 thak8-chheh-lang5 ia7 che7-che7 lang5 chai, lin2 e5 chheh ia7 u7 ki3-chai3 kong2 Tiong-kok pun2-te2 si7 bo5 put8, kau3 Han3-tiau5 put8-kau3 chiah tui3 In3-tou7-kok lai5; kok-ong5 peh-seN3 siu7 i be5-hek8 khi3 than3, iau2-ku2 chiong5-tiong tauh8-tauh8 u7 bat-li2 e5 lang5 siuN7 teh-beh tu5. Kau3 Tong5-tiau5 Hian3-chong e5 Hong5-te3, si7 Chu2-au7 806-821, hit-si5 u7 chit8 ki kut he7 ti7 Hong7-siong5 e5 sou2-chai7, liu5-thoan5 kong2 si7 put8-kut, m7 chai i2-keng loa7 ku2 he7 ti7 hia. In-ui7 Tong5-Hian3-chong chun2 hiah-e5 hoe5-siuN7 ngia5-chih hit ki kut jip8 Hong5-kiong lai7, u7 gau5 e5 jin5-sin5 seN3 Han5 mia5 Ju2 tiau5-ti5 cho3 chit8 tiuN pio2 khi3 kan3-cheng3 i, chau3 Hong5-te3 tioh8 tu5-biat8 hit e5 kut, bian2-tit hou7 peh-siN3 ti3-kau3 ku2-tng5 e5 ho7-hoan7. Kho2-sioh hit e5 Hong5-te3 bo5 beh thiaN i, tian-to3 ka7 i pian2 khi3 cho3 Tio5-chiu-hu2. I ti7 hia cheng2-tun3 hong-siok8, kau3-hoa3 peh-siN3, beng5-bong7 put-chi2 hian2-iong5; tak8-lang5 chheng i cho3 Han5 Bun5-kong, iu7-koh khi2-bio7 khia7-pi, kau3 kin-a2-jit8 iau2-ku2 teh siau3-liam7 i e5 kong-lo5, lai5 che3-hian3."
        ],
        [
          "這張表記載古文第十一本，阮將hit-nih8來解說，這表--nih8所講--e5無的確攏會憑信--得；不過是ai3 hou7 lin2知。",
          "Chit tiuN pio2 ki3-chai3 Kou2-bun5 te7 chap8-it pun2, goan2 chiong hit-nih8 lai5 ke2-soeh, Chit pio2--nih8 sou2 kong2--e5 bo5 tek-khak long2 e7 pin5-sin3--tit; put-ko3 si7 ai3 hou7 lin2 chai."
        ],
        [
          "這表--nih8所講e5臣--字是指ti7 韓文公本身；是人臣e5臣--字，解說做「我」也thang。",
          "Chit pio2--nih8 sou2 kong2 e5 sin5--ji7 si7 chi2 ti7 Han5 Bun5-kong pun2-sin; si7 jin5-sin5 e5 sin5--ji7; ke2-soeh cho3 “goa2” ia7 thang."
        ],
        [
          "臣某名講：扑算這個佛e5事，是外國一個法術nia7-nia7，對後漢hit時才入中國，起頭boe7 bat有。在早黃帝坐位到百年，歲壽食一百一十歲。少昊坐位八十年，歲壽食一百歲。顓頊坐位七十九年，歲壽食九十八歲。嚳帝坐位七十年，歲壽食百五歲。堯帝坐位九十八年，歲壽食一百十八歲。舜帝參大禹歲壽攏到百歲。Hit時天下太平，百姓平安快樂長歲壽；但是中國iau2-boe7 bat有佛。後來殷朝e5湯王也食到百歲；湯e5孫太戊坐位七十五年；武丁坐位五十九年，做史記--e5無講in e5歲壽到佗位，扑算in e5壽數也攏有上百歲。周朝文王e5歲壽九十七歲；武王e5歲壽九十三歲；穆王坐位一百年；這時佛教iau2-boe7入中國，m7是因為服事佛才會得著an2-ni-siN。",
          "Sin5 bou2-mia5 kong2: Phah-sng3 chit e5 put8 e5 su7, si7 goa7-kok chit8 e5 hoat-sut8 nia7-nia7, tui3 Hou7-han3 hit-si5 chiah jip8 Tiong-kok, khi2-thau5 boe7 bat u7. Chai7-cha2 Ng5-te3 che7-ui7 kau3 pah-ni5, hoe3-siu7 chiah8 chit8-pah it-chap8 hoe3. Siau3-ho7 che7-ui7 peh-chap8 ni5, hoe3-siu7 chiah8 chit8-pah hoe3. Chhoan-hiok che7-ui7 chhit-chap8-kau2 ni5, hoe3-siu7 chiah8 kau2-chap8-peh hoe3. Kho3-te3 che7-ui7 chhit-chap8 ni5, hoe3-siu7 chiah8 pah-gou7 hoe3. Giau5-te3 che7-ui7 kau2-chap8-peh ni5, hoe3-siu7 chiah8 chit8-pah chap8-peh hoe3. Sun3-te3 chham Tai7-u2 hoe3-siu7 long2 kau3 pah-hoe3. Hit-si5 thiN-e7 thai3-peng5, peh-seN3 peng5-an khoai3-lok8 tng5 hoe3-siu7; na7 si7 Tiong-kok iau2-boe7 bat u7 put8. Au7-lai5 Un-tiau5 e5 Thong-ong5 ia7 chiah8 kau3 pah hoe3; Thong e5 sun Thai3-mou7 che7-ui7 chhit-chap8-gou7 ni5; Bu2-teng che7-ui7 gou7-chap8-kau2 ni5, cho3 su2-ki3--e5 bo5 kong2 in e5 hoe3-siu7 kau3 to2-ui7, phah-sng3 in e5 siu7-sou3 ia7 long2 u7 chiuN7 pah-hoe3. Chiu-tiau5 Bun5-ong5 e5 hoe3-siu7 kau2-chap8 chhit hoe3; Bu2-ong5 e5 hoe3-siu7 kau2-chap8-saN hoe3; Bok8-ong5 che7-ui7 chit8-pah ni5; chit-si5 put8-kau3 iau2-boe7 jip8 Tiong-kok, m7 si7 in-ui7 hok8-sai7 put8 chiah e7 tit tioh8 an2-ni-siN."
        ],
        [
          "到漢朝明帝，hit 時今才有佛e5法術；明帝坐位只有十八年nia7-nia7；hit-tiap8反亂死失相續，國運無久長。宋、齊、梁、陳、元、魏，以後服祀佛漸漸勤謹，歲壽世代那短。雖然梁武帝坐位四十八年；伊前後三koe3捨身敬佛；祭獻宗廟無用牲禮；一日食一koe3，指示菜蔬果子nia7-nia7；了後竟然hou7 侯景所迫，餓死ti7臺城，國也續滅無；服事佛求福氣反轉有禍患。照an2-ne看也就知佛e5 be7堪--得hou7 人服事。",
          "Kau3 Han3-tiau5 Beng5-te3, hit-si5 taN-chiah u7 put8 e5 hoat-sut8; Beng5-te3 che7-ui7 chi2-u7 chap8-peh ni5 nia7-nia7; hit-tiap8 hoan2-loan7 si2-sit sio-soa3, kok-un7 bo5 ku2-tng5. Song3, Che5, Liong5, Tin5, Goan5, Gui7, i2-hou7 hok8-sai7 put8 chiam7-chiam7 khin5-kin2, hoe3-siu7 se3-tai7 na2 te2. Sui-jian5 Liong5 Bu2-te3 che7-ui7 si3-chap8-peh ni5; i cheng5-au7 saN-koe3 sia3-sin keng3-put8; che3-hian3 chong-biau7 bo5-eng7 seng-le2; chit8 jit8 chiah8 chit8 koe3, chi2-si7 chhai3-se koe2-chi2 nia7-nia7; liau2-au7 keng3-jian5 hou7 Hou5-keng2 sou2 pek, go7-si2 ti7 Tai5-siaN5, kok ia7 soa3 biat8-bo5; hok8-sai7 put8 kiu5 hok-khi3 hoan2-tng2 u7 ho7-hoan7. Chiau3 an2-ne khoaN3 ia7 chiu7 chai put8 e5 be7 kham--tit hou7 lang5 hok8-sai7."
        ],
        [
          "唐高祖今才接著隋e5天位，就議論teh-beh除hiah-e5佛；可惜當時e5人臣知識無懸，be7會深知先王e5道理，古今e5合宜，相佮闡明聖道用來救這號弊端，就這個除佛e5事誌續放煞--去。臣常常怨恨，獨獨欽仰聖人文武全才e5皇帝萬歲爺你至神至聖英雄勇武，數千百年來無人會比--得，今才坐位就 m7 准印度人來做和尚司公 ，koh m7 准設廟宇，臣往往扑算高祖e5志氣的確對萬歲爺e5手來做成；現今就是be7 得liam5-piN 做成，敢 thang放hou7 伊顛倒盛--mah？",
          "Tong5 Ko-chou2 taN-chiah chiap tioh8 Sui5 e5 thiN-ui7, chiu7 gi7-lun7 teh-beh tu5 hiah-e5 put8; kho2-sioh tng-si5 e5 jin5-sin5 ti3-sek bo5 koan5, be7-e7 chhim chai sian-ong5 e5 to7-li2, kou2-kim e5 hap8-gi5, saN-kap chhian2-beng5 seng3-to7 eng7 lai5 kiu3 chit-ho7 pe3-toan, chiu7 chit e5 tu5-put8 e5 tai7-chi3 soa3 pang3-soah--khi3. Sin5 siong5-siong5 oan3-hin7, tok8-tok8 khim-giong2 seng3-jin5 bun5-bu2 choan5-chai5 e5 Hong5-te3 Ban7-soe3-ia5 li2 chi3-sin5 chi3-seng3 eng-hiong5 iong2-bu2, sou3 chheng pah ni5 lai5 bo5 lang5 e7 pi2--tit, taN-chiah che7-ui7 chiu7 m7 chun2 In3-tou7 lang5 lai5 cho3 hoe5-siuN7 sai-kong, koh m7 chun2 siat bio7-u2, sin5 eng2-eng2 phah-sng3 Ko-chou2 e5 chi3-khi3 tek-khak tui3 Ban7-soe3-ia5 e5 chhiu2 lai5 cho3-chiaN5; hian7-kim chiu7-si7 be7-tit liam5-piN cho3-chiaN5, kiam2 thang pang3 hou7 i tian-to3 seng7--mah?"
        ],
        [
          "今聽見萬歲爺hou7 chiah-e5 和尚去鳳翔迎接佛骨，御駕上樓來看in扛入去內殿；又koh kah chiah-e5 廟寺相輪流迎接，相佮款待--伊；臣雖然極憨，的確知萬歲爺be7會hou7 佛迷惑，致到備辦這號尊崇服事來向望福氣；直直是扑算，好年冬人歡喜心，趁百姓e5意思，替京城讀冊人以及百姓設奇觀，做chhit-tho5 e5器具nia7-nia7；敢真正有聰明e5仁君肯來信這號e5事--mah？總是百姓愚蠢快受迷惑，難--得曉理；設使看見萬歲爺an2-ne，就掠做你是真正實心teh服事佛；攏beh講皇帝大大e5聖人尚且全心敬信，咱百姓是下賤e5人，m7 應該比伊較惜性命；驚了致到燒頭殼，燒手指，誠百規群來燒經衣紙錢 ，對早到暗逐家相看樣；又驚了後來老佮嫩浮浮搖搖，放sak本分e5事業艱巨。若 m7 liam5-piN 禁止迎佛e5人對hiah-e5 廟寺去巡 ，的確有斬手剉身來款待養飼--伊；che 是傷風敗俗傳到四方hou7 人笑，m7 是小可e5事。",
          "TaN thiaN-kiN3 Ban7-soe3-ia5 hou7 chiah-e5 hoe5-siuN7 khi3 Hong7-siong5 ngia5-chih put8-kut, Gu7-ka3 chiuN7-lau5 lai5 khoaN3 in kng jip8 khi3 lai7-tian7; iu7-koh kah chiah-e5 bio7-si7 sio-lun5-liu5 ngia5-chih, saN-kap khoan2-thai7--i; sin5 sui-jian5 kek8 gong7, tek-khak chai Ban7-soe3-ia5 be7-e7 hou7 put8 be5-hek8, ti3-kau3 pi7-pan7 chit-ho7 chun-chong5 hok8-sai7 lai5 ng3-bang7 hok-khi3; tit8-tit8 si7 phah-sng3, ho2 ni5-tang lang5 hoaN-hi2-sim, than3 peh-seN3 e5 i3-su3, the3 KiaN-siaN5 thak8-chheh lang5 i2-kip8 peh-seN3 siat ki5-koan, cho3 chhit-tho5 e5 khi3-khu7 nia7-nia7; kiam2 chin-chiaN3 u7 chhong-beng5 e5 jin5-kun kheng2 lai5 sin3 chit-ho7 e5 su7--mah? Chong2-si7 peh-seN3 gu5-chhun2 khoai3 siu7 be5-hek8, oh--tit hiau2-li2; siat-su2 khoaN3-kiN3 Ban7-soe3-ia5 an2-ne, chiu7 liah8-cho3 li2 si7 chin-chiaN3 sit8-sim teh hok8-sai7 put8; long2 beh kong2 Hong5-te3 toa7-toa7 e5 seng3-jin5 siong7-chhiaN2 choan5-sim keng3-sin3, lan2 peh-seN3 si7 ha7-chian7 e5 lang5, m7 eng-kai pi2 i khah sioh siN3-mia7; kiaN-liau2 ti3-kau3 sio thau5-khak, sio chhiu2-chaiN2, chiaN5-pah kui-kun5 lai5 sio keng-i choa2-chiN5, tui3 cha2 kau3 am3 tai7-ke sann-khoaN3-iuN7; iu7 kiaN-liau2 au7-lai5 lau7 kap chiN2 phu5-phu5 io5-io5, pang3-sak pun2-hun7 e5 su7-giap8 kan-ki3. Na7 m7 liam5-piN kim3-chi2 ngia5 put8 e5 lang5 tui3 hiah-e5 bio7-si7 khi3 sun5, tek-khak u7 cham7-chhiu2 chho3-sin lai5 khoan2-thai7 iuN2-chhi7--i; che si7 siong-hong pai7-siok8 thoan5 kau3 si3-hng hou7-lang5 chhio3, m7 si7 sio2-khoa2 e5 su7."
        ],
        [
          "論到佛本是外國e5人，參中國言語無仝，衣裳各樣，嘴無講先王e5法度e5話，身無穿先王法度e5服，也 m7 知君臣e5理義，也 m7 bat父子e5恩情。設使伊e5 身軀到今iau2 ti7--teh，奉國家e5命來見朝，萬歲爺若beh容允接納--伊，不過宣令一時hou7 伊見，行主賓e5禮，賞賜衣裳一套；見了chhoa7伊出去境外，莫得hou7 伊tiam3境內 迷惑百姓，可以；況兼 伊身軀死已經久，枯礁e5骨，污穢e5氣，敢應該hou7 伊入來皇宮內？孔子講，敬鬼神著離開--伊。古早e5諸侯，若beh去國--nih8弔喪，尚且著kah司公媽姨代先用桃枝掃除衰颯氣 ，然後才敢去弔喪，今，萬歲爺，你無緣故取污穢e5骨骸，親身臨到去看，也無用司公，也無用桃枝，chiah e5 人臣無講起 m7 著，御史也無講起失錯，臣實在見笑。懇求將這個骨發落hou7 有司官tan3落去水--nih8火--nih8，永遠滅絕禍根，絕斷天下僥疑，絕斷後代e5迷惑，hou7 天下e5人知大聖人e5所做贏過sim常萬倍，敢 m7 興旺快活--mah ？ 佛若是有靈聖，會作祟，會譴責，應該責罰臣e5身軀，天公teh鑑察，臣m7 怨恨，m7 反悔。",
          "Lun7 kau3 put8 pun2 si7 goa7-kok e5 lang5, chham Tiong-kok gian5-gu2 bo5 kang7, i-chiuN5 koh-iuN7, chhui3 bo5 kong2 sian-ong5 e5 hoat-tou7 e5 oe7, sin bo5 chheng7 sian-ong5 hoat tou7 e5 hok8, ia7 m7 chai kun-sin5 e5 li2-gi7, ia7 m7 bat pe7-kiaN2 e5 in-cheng5. Siat-su2 i e5 seng-khu kau3-taN iau2 ti7--teh, hong7 kok-ka e5 beng7 lai5 kian3-tiau5, Ban7-soe3-ia5 na7 beh iong5-un2 chiap-lap8--i, put-ko3 soan-leng7 chit8-si5 hou7 i kiN3, kiaN5 chu2-pin e5 le2, siuN2-su3 i-chiuN5 chit8 tho3; kiN3 liau2 chhoa7 i chhut khi3 keng2-goa7, boh8-tit hou7 i tiam3 keng2-lai7 be5-hek8 peh-seN3, kho2-i2; hong3-kiam i seng-khu si2 i2-keng ku2, kou-ta5 e5 kut, u3-oe3 e5 khi3, kiam2 eng-kai hou7 i jip8 lai5 Hong5-kiong lai7? Khong2-chu2 kong2, Keng3 kui2-sin5 tioh8 li7-khui--i. Kou2-cha2 e5 Chu-hou5, na7 beh khi3 kok--nih8 tiau3-song, siong7-chhiaN2 tioh8 kah sai-kong ma2-i5 tai7-seng eng7 tho5-ki sau3-tu5 soe-sap-khi3, jian5-au7 chiah kaN2 khi3 tiau3-song, taN, Ban7-soe3-ia5, li2 bo5 ian5-kou3 chhu2 u3-oe3 e5 kut-hai5, chhin-sin lim5-kau3 khi3 khoaN3, ia7 bo5 eng7 sai-kong, ia7 bo5 eng7 tho5-ki, chiah e5 jin5-sin5 bo5 kong2-khi2 m7-tioh8, Gu7-su2 ia7 bo5 kong2-khi2 sit-chho3, sin5 sit8-chai7 kian3-siau3. Khun2-kiu5 chiong chit e5 kut hoat loh8 hou7 iu2-si-koaN tan3 loh8 khi3 chui2--nih8 hoe2--nih8, eng2-oan2 biat8-choat8 ho7-kin, choat8-tng7 thiN-e7 giau5-gi5, choat8-tng7 au7-tai7 e5 be5-hek8, hou7 thiN-e7 e5 lang5 chai toa7 seng3-jin5 e5 sou2 cho3 iaN5-koe3 sim-siong5 ban7-poe7, kiam2 m7 heng-ong7 khoaN3-oah8--mah? Put8 na7 si7 u7 leng5-siaN3, e7 chok-chong7, e7 khian2-chek, eng-kai chek-hoat8 sin5 e5 seng-khu, ThiN-kong teh kam3-chhat, sin5 m7 oan3-hin7, m7 hoan2-hoe2."
        ],
        [
          "今向望萬歲爺莫得據在臣迫切懇求到極。謹慎拜表hou7 萬歲爺看；臣真正驚真正畏。",
          "TaN ng3-bang7 Ban7-soe3-ia5 boh8-tit ku3-chai7 sin5 pek-chhiat khun2-kiu5 kau3-kek8. Kin2-sin7 pai3-pio2 hou7 Ban7-soe3-ia5 khoaN3; sin5 chin-chiaN3 kiaN chin-chiaN3 ui3."
        ]
      ],
      "篇名": "Kan3-tsing3 ngia5 Put8-kut e5 Pio2"
    }
  ]
}
