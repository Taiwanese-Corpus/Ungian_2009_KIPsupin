{
  "出版年": "2007",
  "文類": "散文",
  "書名": "臺灣閩南語朗讀文章選輯",
  "書寫系統": "漢羅",
  "資料": [
    {
      "作者": "如雲",
      "段": [
        [
          "豬牢內的豬咧食潘；一直吞、一直吞，親像誠好食款。阮希望in趕緊大隻，通好賣錢來買物件。佇thoo5埆厝的壁邊，阮攏毋敢出聲，只是恬恬仔看。阮心內的向望，豬仔kam2會知？",
          "Ti-tiau5 lai7 e5 ti leh chiah8 phun; it-tit8 thun, it-tit8 thun, chhin-chhiunn7 chiann5 ho2-chiah8 khoan2. Goan2 hi-bang7 in koann2-kin2 toa7 chiah, thang ho2 be7 chinn5 lai5 be2 mih8-kiann7. Ti7 thou5-kak-chhu3 e5 piah pinn, goan2 long2m7 kann2chhut-siann, chi2-si7 tiam7-tiam7-a2 khoann3. Goan2 sim-lai7 e5 ng3-bang7, ti-a2 kam2 e7 chai?"
        ],
        [
          "「啊是徛踮遐創啥？緊去飼鴨啦！」阿母拄好對灶跤行出來；看著阮放學轉來矣！就吩咐阮著愛去做每工攏著愛做的工課。",
          "“Ah8 si7 khia7 tiam3 hia chhong3 siann2? Kin2 khi3 chhi7 ah--lah!” A-bu2 tu2-ho2 tui3 chau3-kha kiann5--chhut-lai5; khoann3 tioh8 goan2 pang3-oh8 tng2--lai5-a! To7 hoan-hu3 goan2 tioh8-ai3 khi3 cho3 mui2 kang long2 tioh8-ai3 cho3 e5 khang-khoe3."
        ],
        [
          "「好啦！」",
          "“Ho2--lah!”"
        ],
        [
          "共冊包囥佇房間內的眠床頂，阮就緊去灶跤提凊糜，閣去厝外口的樹仔跤tshue7布袋，捧一寡仔粗糠摻落去攪攪咧，才捾去魚塭仔邊的鴨寮仔，倒予鴨咪仔食。",
          "Ka7 chheh-pau khng3 ti7 pang5-keng lai7 e5 bin5-chhng5 teng2, goan2 to7 kin2 khi3 chau3-kha theh8 chhin3-moe5, koh khi3 chhu3 goa7-khau2 e5chhiu7-a2 kha chhoe7 pou3-te7, phong2 chit8-koa2-a2 chhou-khng chham loh8khi3 kiau2-kiau2--leh, chiah koann7 khi3 hi5-un3-a2 pinn e5 ah-liau5-a2, to2 hou7 ah-bi5-a2 chiah8."
        ],
        [
          "鴨飼好；就去魚塭仔邊洗桶仔。洗清氣，阮就規个人仆tiam3岸邊；伸手摸岸邊的石頭，將一粒閣一粒牢佇石頂的石螺叮叮咚咚擲入去桶仔內。差不多摸有半桶滇，阮就徛起來將衫仔褲拌予伊清氣，紲落去做另外一項代誌。",
          "Ah chhi7 ho2; to7 khi3 hi5-un3-a2 pinn se2 thang2-a2. Se2 chheng-khi3, goan2 to7 kui-e5 lang5 phak tiam3 hoann7 pinn; chhun chhiu2 bong hoann7 pinn e5 chioh8-thau5, chiong chit8 liap8 koh chit8 liap8 tiau5 ti7 chioh8 teng2 e5 chioh8-le5 tin-tin tong-tong tan3 jip8khi3 thang2-a2 lai7. Chha-put-to bong u7 poann3 thang2 tinn7, goan2 to7 khia7 khi2lai5 chiong sann-a2-khou3 poann7 hou7 i chheng-khi3, soa3 loh8khi3 cho3 leng7-goa7 chit8 hang7 tai7-chi3."
        ],
        [
          "魚塭仔邊有一間低厝仔，阮躡跤步行到厝後。向落去tshue7頂工囥佇水底的破魚網仔，阮沓沓仔共伊提起來。牢佇魚網內的吳郭魚一直跳、一直跳，共阮的衫仔褲噴甲澹糊糊，阮真細膩共伊剝開，共魚佮石螺囥做伙。",
          "Hi5-un3-a2 pinn u7 chit8 keng ke7-chhu3-a2, goan2 liap kha-pou7 kiann5 kau3 chhu3-au7. Ann3 loh8khi3 chhoe7 teng2 kang khng3 ti7 chui2-te2 e5 phoa3 hi5-bang7-a2, goan2 tauh8-tauh8-a2ka7 i theh8--khi2-lai5. Tiau5 ti7 hi5-bang7 lai7 e5 gou5-koeh-hi5 it-tit8 thiau3, it-tit8 thiau3, ka7 goan2 e5 sann-a2-khou3 phun3 kah tam5-kou5-kou5, goan2 chin se3-ji7 ka7 i pak--khui, ka7 hi5 kap chioh8-le5 khng3 cho3-hoe2."
        ],
        [
          "『小朋友！妳在做什麼？』窗仔口傳來老芋仔的聲。阮雄雄狂狂共魚網仔閣擲落去水底，看著老芋仔對倒爿壁邊行來，阮水桶捾咧，三步做兩步緊行對正爿去。予人倩顧魚塭仔的老芋仔並無jiok來，阮覕佇樹仔跤一直喘大氣。",
          "『小朋友！妳在做什麼？』Thang-a2-khau2 thoan5lai5 lau7-ou5-a2 e5 siann. Goan2 hiong5-hiong5 kong5-kong5 ka7 hi5-bang7-a2 koh tan3 loh8khi3 chui2-te2, khoann3 tioh8 lau7-ou5-a2 tui3 to3-peng5 piah pinn kiann5--lai5, goan2 chui2-thang2 koann7--leh, sann pou7 cho3 nng7 pou7 kin2 kiann5 tui3 chiann3-peng5 khi3. Hou7 lang5 chhiann3 kou3 hi5-un3-a2 e5 lau7-ou5-a2 peng7 bo5 jiok--lai5, goan2 bih ti7 chhiu7-a2 kha it-tit8 chhoan2 toa7-khui3."
        ],
        [
          "樹仔邊有一間好額人的大瓦厝。牆圍仔內有種足濟菝仔欉，一欉一欉攏比牆圍仔較懸。一粒一粒黃閣大粒的菝仔佇樹仔尾綴風輕輕仔咧搖，阮的跤步無張持煞一步一步行倚去鐵門邊。對門縫看入去，頭家、頭家娘的烏頭仔車猶未轉來，讀國中的後生、查某囝佮鐵馬嘛攏無看見影，kan-na八十外歲的老頭家媽，一个人孤單坐佇大瓦厝內的the椅頂咧歇睏。",
          "Chhiu7-a2 pinn u7 chit8 keng ho2-giah8-lang5 e5 toa7hia7-chhu3. Chhiunn5-ui5-a2 lai7 u7 cheng3 chiok che7 pat8-a2 chang5, chit8 chang5 chit8 chang5 long2 pi2 chhiunn5-ui5-a2 khah koan5. Chit8 liap8 chit8 liap8 ng5 koh toa7 liap8 e5 pat8-a2 ti7 chhiu7-a2 boe2 toe3 hong khin-khin-a2 leh io5, goan2 e5 kha-pou7 bo5 tiunn-ti5 soah chit8 pou7 chit8 pou7 kiann5 oa2 khi3 thih-mng5 pinn. Tui3 mng5-phang7 khoann3--jip8-khi3, thau5-ke, thau5-ke-niu5 e5 ou-thau5-a2-chhia iau2-boe7 tng2--lai5, thak8 kok-tiong e5 hau7-senn, cha-bou2-kiann2 kap thih-be2 ma7 long2 bo5 khoann3-kinn3 iann2, kan-na peh-chap8 goa7 hoe3 e5lau7 thau5-ke-ma2, chit8 e5 lang5 kou-toann che7 ti7 toa7hia7-chhu3lai7 e5 the-i2 teng2 leh hioh-khun3."
        ],
        [
          "這欉幾若十年的榕仔，阮三不五時著peh起去面頂佮弟弟妹妹耍覕相tshue7。今仔日阮閣peh起去面頂，閣順伊的勢peh來到樹仔尾溜，雙跤踏佇好額人的圍牆仔頂。越頭四界看，四邊攏無人影，阮伸手共兩粒大又閣黃的菝仔挽落來，趕緊跳落去thoo5跤，走離開現場。",
          "Chit chang5 kui2-na7 chap8 ni5 e5 chheng5-a2, goan2 sam-put-gou7-si5 tioh8 peh khi2khi3 bin7-teng2 kap ti-ti me-me sng2 bih-sio-chhoe7. Kin-a2-jit8 goan2 koh peh khi2khi3 bin7-teng2, koh sun7 i e5 se3peh lai5 kau3 chhiu7-a2 boe2-liu, siang kha tah8 ti7 ho2-giah8-lang5 e5 ui5-chhiunn5-a2 teng2. Oat8-thau5 si3-ke3 khoann3, si3 pinn long2 bo5 lang5-iann2, goan2 chhun chhiu2 ka7 nng7 liap8 toa7 iu7-koh ng5 e5 pat8-a2 ban2--loh8-lai5, koann2-kin2 thiau3 loh8khi3 thou5-kha, chau2 li7-khui hian7-tiunn5."
        ],
        [
          "紅心的菝仔甜粅粅；阮是一喙紲一喙。覕佇派出所的牆圍仔邊，阮那食那看窗仔門內底的警察大人咧辦公。無偌久的時間，菝仔就已經食了了looh！連菝仔籽嘛無留。看著警察大人並無出來掠我，應該是猶未予人發現。阮提重khuainn5-khuainn5的桶仔，那行那對厝裡轉去。",
          "Ang5-sim e5 pat8-a2 tinn-but-but; goan2 si7 chit8 chhui3 soa3 chit8 chhui3. Bih ti7 phai3-chhut-sou2 e5 chhiunn5-ui5-a2 pinn, goan2 na2 chiah8 na2 khoann3 thang-a2-mng5 lai7-te2 e5 keng2-chhat tai7-jin5 leh pan7-kong. Bo5 joa7 ku2 e5 si5-kan, pat8-a2 to7 i2-keng chiah8 liau2-liau2--louh! Lian5 pat8-a2-chi2 ma7 bo5 lau5. Khoann3 tioh8 keng2-chhat tai7-jin5 peng7 bo5 chhutlai5 liah8 goa2, eng-kai si7 iau2-boe7 hou7 lang5 hoat-hian7. Goan2 theh8 tang7-khoainn5-khoainn5 e5 thang2-a2, na2 kiann5na2 tui3 chhu3--nih tng2--khi3"
        ]
      ],
      "篇名": "偷挽菝仔"
    },
    {
      "作者": "林央敏",
      "段": [
        [
          "有一段日子，我定定愛填表，寫個人的一寡基本資料，其中有一格叫做「永久地址」；有時熟似新「朋友」，會提著in的名誌，一般的我攏轉去厝裡了後，欲替遮的新朋友tshue7一个適當的位共伊『歸檔』的時陣，才會詳細看名誌的本文，我發現有的人除了「現在住址」抑是「連絡地址」以外，嘛猶有一个「永久地址」。這个名稱捌引起我的感慨，到底啥乜所在才是一个人e5永久地址呢﹖",
          "U7 chit8 toann7 jit8-chi2, goa2 tiann-tiann7 ai3 thinn7 pio2, sia2 ko3-jin5 e5 chit8-koa2 ki-pun2 chu-liau7, ki5-tiong u7 chit8 keh kio3-cho3 “eng2-kiu2 te7-chi2”; u7-si5 sek8-sai7 sin “peng5-iu2”, e7 theh8 tioh8 in e5 me3-chih, it-poann-tek8 goa2 long2 tng2khi3 chhu3--nih liau2-au7, beh the3 chia e5 sin peng5-iu2 chhoe7 chit8 e5 sek-tong3 e5 ui7 ka7 i『歸檔』e5 si5-chun7, chiah e7 siong5-se3 khoann3 me3-chih e5 pun2-bun5, goa2 hoat-hian7 u7 e5 lang5 tu5-liau2 “hian7-chai7 chu7-chi2”iah si7“lian5-lok8 te7-chi2” i2-goa7, ma7 iau2 u7 chit8 e5 “eng2-kiu2 te7-chi2”. Chit e5 mia5-chheng bat in2-khi2 goa2 e5 kam2-khai3, tau3-te2 siann2-mih sou2-chai7 chiah si7 chit8 e5 lang5 e5 eng2-kiu2 te7-chi2 neh?"
        ],
        [
          "細漢的時陣，尤其佇嘉南平原的農村大漢的，我毋捌想過一个人會有兩个以上的地址，我攏以為父母生我、飼我佮晟我大漢的庄頭，就是我的「永久」，因為歷代祖宗攏佇遐生根落葉，逐个安土重遷，到今仔日我的父老親情猶擱tua3 佇遐。大漢以後，離鄉背井，出外趁食，ui3 流浪到徛家，漸漸我發覺家己也有三个聽好使用的「連絡地址」，其中父母公祖所tua3 的所在應該就是「永久地址」啦。",
          "Se3-han3 e5 si5-chun7, iu5-ki5 ti7 Ka-lam5 Peng5-goan5 e5 long5-chhoan toa7-han3--e5, goa2m7 batsiunn7 koe3 chit8 e5 lang5 e7 u7 nng7 e5 i2-siong7 e5 te7-chi2, goa2 long2 i2-ui7 pe7-bu2 senn goa2, chhi7 goa2 kap chhiann5 goa2 toa7-han3 e5 chng-thau5, to7 si7 goa2 e5 “eng2-kiu2”, in-ui7 lek8-tai7 chou2-chong long2 ti7 hia senn-kin lok8-hioh8, tak8-e5 an-thou2 tiong7-chhian, kau3 kin-a2-jit8 goa2 e5 hu7-lo2 chhin-chiann5 iau2 koh toa3 ti7 hia. Toa7-han3 i2-au7, li7 hiong poe7 chenn2, chhut-goa7 than3-chiah8, ui3 liu5-long7 kau3 khia7-ke, chiam7-chiam7 goa2 hoat-kak ka-ti7 ia7 u7 sann e5 theng3-ho2 su2-iong7 e5 “lian5-lok8 te7-chi2”, ki5-tiong pe7-bu2 kong-chou2 sou2 toa3 e5 sou2-chai7 eng-kai to7 si7 “eng2-kiu2 te7-chi2”--lah."
        ],
        [
          "但是彼个「永久地址」並無比今仔這个「臨時地址」較永久，因為佇最近這十五年中間，我彼个「永久地址」的「內容」已經變更兩擺，聽講閣無偌久，故鄉的地址猶會閣重排，至少這陣我就先知影明年夏秋之際，阮老爸老母的新農舍落成了後，這个「永久地址」就愛綴咧「搬厝」。毋閣我這个「臨時地址」煞一tua3 就十五冬，而且內外一致毋捌變過，按呢看起來，「臨時」煞比「永久」閣較永久。",
          "Tan7-si7 hit e5 “eng2-kiu2 te7-chi2” peng7 bo5 pi2 kin-a2 chit e5 “lim5-si5 te7-chi2” khah eng2-kiu2, in-ui7 ti7 choe3-kin7 chit chap8-gou7 ni5 tiong-kan, goa2 hit e5 “eng2-kiu2 te7-chi2” e5 “loe7-iong5” i2-keng pian3-keng nng7 pai2, thiann kong2 koh bo5 joa7 ku2, kou3-hiong e5 te7-chi2 iau2 e7 koh teng5-pai5, chi3-chio2 chit-chun7 goa2 to7 seng chai-iann2 me5-ni5 ha7-chhiu chi che3, goan2 lau7-pe7 lau7-bu2 e5 sin long5-sia3 lok8-seng5 liau2-au7, chit e5 “eng2-kiu2 te7-chi2” to7 ai3 toe3 leh “poann-chhu3”. M7-koh goa2 chit e5 “lim5-si5 te7-chi2” soah chit8 toa3 to7 chap8-gou7 tang, ji5-chhiann2 lai7-goa7 it-ti3m7 batpian3--koe3, an2-ne khoann3--khi2-lai5, “lim5-si5” soah pi2 “eng2-kiu2” koh-khah eng2-kiu2."
        ],
        [
          "地址是活的，會振動，會隨著地皮的開拓、村鎮的發展變遷變樣，甚至會加長大漢，「地址」嘛可能會予人紥咧走，親像一生攏咧漂浪的流浪者，tua3 無定著，地址就綴伊換來換去，所以像古早人所講的「太平基址千年永」的地址，佇今仔日恐驚已經無矣。啊若「永久」佮「臨時」只不過是相對的爾爾，有人將「臨時」tua3甲變「永久」，嘛有人計劃中的「永久」，無疑誤煞縮短變做「臨時」，閣較有人自底就毋捌有「永久地址」過。",
          "Te7-chi2 si7 oah8--e5, e7 tin2-tang7, e7 sui5 tioh8 te7-phoe5 e5 khai-thok, chhoan-tin3 e5 hoat-tian2 pian3-chhian pian3-iunn7, sim7-chi3 e7 ka-tng5 toa7-han3, “te7-chi2” ma7 kho2-leng5 e7 hou7 lang5 chah leh chau2, chhin-chhiunn7 it-seng long2 leh phiau-long7 e5 liu5-long7-chia2, toa3 bo5 tiann7-tioh8, te7-chi2 to7 toe3 i oann7 lai5 oann7 khi3, sou2-i2 chhiunn7 kou2-cha2-lang5 sou2 kong2 e5 “Thai3-peng5 ki-chi2 chhian-lian5 eng2” e5 te7-chi2, ti7 kin-a2-jit8 khiong2-kiann i2-keng bo5--a. Ah8 na7 “eng2-kiu2” kap “lim5-si5” chi2 put-ko3 si7 siong-tui3--e5 nia7-nia7, u7 lang5 chiong “lim5-si5” toa3 kah pian3 “eng2-kiu2”, ma7 u7 lang5 ke3-oe7 tiong e5 “eng2-kiu2”, bo5 gi7-gou7 soah sok-te2 pian3-cho3 “lim5-si5”, koh-khah u7 lang5 chu7 te2 to7m7 batu7 “eng2-kiu2 te7-chi2” koe3."
        ],
        [
          "地址一旦真正永久，表示這个地址已經歲壽該終矣，一个死去的地址對人類來講嘛失去意義looh，親像死人的墓壙；就準講墓仔嘛無彼號永久的！",
          "Te7-chi2 it-tan3 chin-chiann3 eng2-kiu2, piau2-si7 chit e5 te7-chi2 i2-keng hoe3-siu7 kai chhiong--a, chit8 e5 si2--khi3 e5 te7-chi2 tui3 jin5-lui7 lai5 kong2 ma7 sit-khi3 i3-gi7--louh, chhin-chhiunn7 si2-lang5 e5 bong7-khong3; to7 chun2-kong2 bong7-a2 ma7 bo5 hit ho7 eng2-kiu2--e5!"
        ],
        [
          "按呢啥乜是「永久地址」呢﹖我想來想去，終其尾發現彼是一種佮地根相連接的感情、是人佮土地的肚臍帶。這份感情予人感覺有彼个「不如歸去」抑是『落葉歸根』的所在。所以我想，逐个人攏有一个「永久地址」，就是毋用，也會留tiam3心內，久久長長。",
          "An2-ne siann2-mih si7 “eng2-kiu2 te7-chi2” neh﹖Goa2 siunn7 lai5 siunn7 khi3, chiong-ki5-boe2 hoat-hian7 he si7 chit8 chiong2 kap te7-kin sio lian5-chiap e5 kam2-cheng5, si7 lang5 kap thou2-te7 e5tou7-chai5-toa3. Chit hun7 kam2-cheng5 hou7 lang5 kam2-kak u7 hit e5 “put-ju5 kui--khi3”iah si7『落葉歸根』e5 sou2-chai7. Sou2-i2 goa2 siunn7, tak8-e5 lang5 long2 u7 chit8 e5 “eng2-kiu2 te7-chi2”, to7 si7 m7 iong7, ia7 e7 lau5 tiam3 sim-lai7, ku2-ku2 tng5-tng5."
        ]
      ],
      "篇名": "永久地址"
    },
    {
      "作者": "黃瓊儀",
      "段": [
        [
          "佇恆春有流傳一句俗語講： 「恆春有三怪，落山風、思想起、檳榔。」 對這句俗語就共恆春特殊的風土人情講甲一清二楚。咱定定咧講「風土」、「風物」，若對恆春來講，「風土」 佮「風物」是真正對風引起的，「落山風」是kan-tann佇恆春才有的特色，無論伊是屬佇自然景色的風土風物，抑是歸屬佇咧人文的風俗民情。",
          "Ti7 Heng5-chhun u7 liu5-thoan5 chit8 ku3 siok8-gi2 kong2: “Heng5-chhun u7 sann koai3, loh8-soann-hong, su7-siang2-ki, pin-nng5.” Tui3 chit ku3 siok8-gi2 to7 ka7 Heng5-chhun tek8-su5 e5 hong-thou2 jin5-cheng5 kong2kah it-chheng-ji7-chho2. Lan2 tiann7-tiann7 leh kong2 “hong-thou2”, “hong-but8”, na7 tui3 Heng5-chhun lai5 kong2, “hong-thou2” kap “hong-but8” si7 chin-chiann3 tui3 hong in2-khi2--e5, “loh8-soann-hong” si7 kan-tann ti7 Heng5-chhun chiah u7 e5 tek8-sek, bo5-lun7 i si7 siok8-ti7 chu7-jian5 keng2-sek e5 hong-thou2 hong-but8,iah si7kui-siok8 ti7 leh jin5-bun5 e5 hong-siok8 bin5-cheng5."
        ],
        [
          "每一年的十月紲到隔轉年的四月份，佇恆春有半冬外的時間，是落山風的季節，風力真強，每一秒有tang時閣超過二十公尺，親像一个輕度的風颱仝款。「落山風」佮恆春的地形有密切的關係。中央山脈對楓港開始勻勻仔變成山崙仔，東北季風的冷空氣才會使搧過遮的山崙直接對恆春落來，百外年來，在地人攏共伊叫做「落山風」。「落山風」對在地的環境有真大的影響，透風的時，人、車就徛予在，若無是會予搧落海去，逐口灶的窗仔門攏關牢牢，街仔路攏走甲無看見人影，佇農業方面，這時陣的果子嘛無才調結果，每一欉樹仔攏予伊吹甲連樹葉都烏焦去，離離落落、東倒西歪。一九八七年十一月廿九，是有史以來，透風上大的一擺，一秒大約有三十七公尺，彼當時，電火柱予風吹倒，無水閣無電，有七成的農作物焦死去，損失真嚴重。「 落山風」予恆春ka2-na2 攏是無好的影響，毋過，tua3 佇恆春的在地人，早就認份佮伊做伙鬥陣生活，規氣利用「風」來種蔥頭佮瓊麻，枋山、車城佮恆春三鄉鎮所種的蔥頭，總面積佔台灣全島的百分之九十七，瓊麻嘛因為恆春的落山風佮好天的日頭，上加兩工，就會當成做成品。恆春人共「落山風」看準是恆春三大奇之一，閣利用天公伯仔賞賜予in這个天然的資源，廢物利用，用落山風配合鈴giang仔，叮叮噹噹，逐口灶的門跤口，攏掛一捾風鈴，頂頭寫「鈴響平安，年年有餘」，予人看著真感心，「落山風」也彌補原底佇寒天較清冷的觀光人潮。",
          "Mui2 chit8 ni5 e5 chap8 goeh8 soa3 kau3 keh-tng2-ni5 e5 si3 goeh8-hun7, ti7 Heng5-chhun u7 poann3-tang goa7 e5 si5-kan, si7 loh8-soann-hong e5 kui3-chiat, hong-lek8 chin kiong5, mui2 chit8 bio2 u7 tang-si5 koh chhiau-koe3 ji7-chap8 kong-chhioh, chhin-chhiunn7 chit8 e5 khin-tou7 e5 hong-thai kang7-khoan2. “Loh8-soann-hong” kap Heng5-chhun e5 te7-heng5 u7 bit8-chhiat e5 koan-he7. Tiong-iong Soann-meh8 tui3 Hong-kang2 khai-si2 un5-un5-a2 pinn3-chiann5 soann-lun7-a2, tang-pak kui3-hong e5 leng2 khong-khi3 chiah e7-sai2 sian3 koe3 chia e5 soann-lun7 tit8-chiap tui3 Heng5-chhun loh8--lai5, pah goa7 ni5 lai5, chai7-te7-lang5 long2 ka7 i kio3-cho3 “loh8-soann-hong”. “Loh8-soann-hong” tui3 chai7-te7 e5 khoan5-keng2 u7 chin toa7 e5 eng2-hiong2, thau3-hong e5 si5, lang5, chhia to7 khia7 hou7 chai7, na7 bo5 si7 e7 hou7 sian3 loh8 hai2 khi3, tak8 khau2 chau3 e5 thang-a2-mng5 long2 koainn tiau5-tiau5, ke-a2-lou7 long2 chau2 kah bo5 khoann3-kinn3 lang5-iann2, ti7 long5-giap8 hong-bin7, chit si5-chun7 e5 koe2-chi2 ma7 bo5 chai5-tiau7 kiat-ko2, mui2 chit8 chang5 chhiu7-a2 long2 hou7 i chhoe kah lian5 chhiu7-hioh8 to ou-ta--khi3, li7-li7 lak-lak, tang-to2 se-oai. It-kiu2-pat-chhit ni5 chap8-it goeh8 ji7-kau2, si7 iu2-su2 i2-lai5, thau3-hong siong7 toa7 e5 chit8 pai2, chit8 bio2 tai7-iok u7 sann-chap8-chhit kong-chhioh, hit tong-si5, tian7-hoe2-thiau7 hou7 hong chhoe-to2, bo5 chui2 koh bo5 tian7, u7 chhit siann5 e5 long5-chok-but8 ta-si2--khi3, sun2-sit chin giam5-tiong7. “Loh8-soann-hong” hou7 Heng5-chhun ka2-na2 long2 si7 bo5 ho2 e5 eng2-hiong2, m7-koh, toa3 ti7 Heng5-chhun e5 chai7-te7-lang5, cha2 to7 jin7-hun7 kap i cho3-hoe2 tau3-tin7 seng-oah8, kui-khi3 li7-iong7 “hong” lai5 cheng3 chhang-thau5 kap kheng5-moa5, Pang-soann, Chha5-siann5 kap Heng5-chhun sann hiong-tin3 sou2 cheng3 e5 chhang-thau5, chong2 bian7-chek chiam3 Tai5-oan5 choan5-to2 e5 pah hun chi kau2-chap8-chhit, kheng5-moa5 ma7 in-ui7 Heng5-chhun e5 loh8-soann-hong kap ho2-thinn e5 jit8-thau5, siong7ke nng7 kang, to7 e7-tang3 chiann5-cho3 seng5-phin2. Heng5-chhun lang5 ka7 “loh8-soann-hong” khoann3 chun2 si7 Heng5-chhun sann toa7 ki5 chi chit8, koh li7-iong7 thinn-kong peh--a2 siunn2-su3 hou7 in chit e5 thian-jian5 e5 chu-goan5, hui3-but8 li7-iong7, iong7 loh8-soann-hong phoe3-hap8 leng5-giang-a2, tin-tin tong-tong, tak8 khau2-chau3 e5 mng5-kha-khau2, long2 koa3 chit8 koann7 hong-leng5, teng2-thau5 sia2 “leng5-hiong2 peng5-an, ni5-ni5 iu2-u5”, hou7 lang5 khoann3 tioh8 chin kam2-sim, “loh8-soann-hong” ia7 mi5-pou2 goan5-te2 ti7 koann5-thinn khah chheng-leng2 e5 koan-kong jin5-tiau5."
        ],
        [
          "佇台灣，若講著Ho7-lo2民謠，就會想著恆春，恆春因為地理的環境，較無佮外口來往，猶保留著Ho7-lo2民謠上原始的本色。佇恆春民謠內底，「思想起」，也有人共伊號做「思雙枝」，是上kai3有名聲的，無論查poo查某、大大細細攏會曉唱幾句仔！已經過身的陳達先生用伊的歌聲佮伊手內彼枝月琴，予這首原底kan-tann流傳佇恆春的「思雙枝」成做通人知影的Ho7-lo2民歌。 Ho7-lo2人唱民謠，有時陣是毋免樂器伴奏的，有時陣嘛會用簡單的樂器，上捷用的就是月琴佮絃仔，「月琴」佇中國已經有真久的歷史，佇晉朝的時代，民間就開始流行，因為形體親像圓圓的月娘，才號做「月琴」，演奏的時陣，倒手tshih絃、正手提片仔，彈出來的聲音清脆閣好聽。恆春鎮大光里是陳達老先生的故鄉，為著欲保存恆春民謠，大光國小嘛教囡仔彈月琴、唱民謠，一代一代傳唱落去。",
          "Ti7 Tai5-oan5, na7 kong2 tioh8 Ho7-lo2 bin5-iau5, to7 e7 siunn7 tioh8 Heng5-chhun, Heng5-chhun in-ui7 te7-li2 e5 khoan5-keng2, khah bo5 kapgoa7-khau2 lai5-ong2, iau2 po2-liu5 tioh8 Ho7-lo2 bin5-iau5siong7 goan5-su2 e5 pun2-sek. Ti7 Heng5-chhun bin5-iau5 lai7-te2, “su7-siang2-khi2”, ia7 u7 lang5 ka7 i ho7-cho3 “su7-siang-ki”, si7 siong7 kai3 u7 mia5-siann--e5, bo5-lun7 cha-pou cha-bou2, toa7-toa7 se3-se3 long2 e7-hiau2 chhiunn3 kui2 ku3-a2! I2-keng koe3-sin e5 tan5 Tat8 sian-sinn iong7 i e5 koa-siann kap i chhiu2-lai7 hit ki goeh8-khim5, hou7 chit siu2 goan5-te2 kan-tann liu5-thoan5 ti7 Heng5-chhun e5 “su7-siang-ki” chiann5-cho3 thong lang5 chai-iann2 e5 Ho7-lo2 bin5-koa. Ho7-lo2-lang5 chhiunn3 bin5-iau5, u7 si5-chun7 si7m7 bian2gak8-khi3 poan7-chau3--e5, u7 si5-chun7 ma7 e7 iong7 kan2-tan e5 gak8-khi3, siong7 chiap8 iong7--e5 to7 si7 goeh8-khim5 kap hian5-a2, “goeh8-khim5” ti7 Tiong-kok i2-keng u7 chin ku2e5 lek8-su2, ti7 Chin3-tiau5 e5 si5-tai7, bin5-kan to7 khai-si2 liu5-heng5, in-ui7 heng5-the2 chhin-chhiunn7 inn5-inn5 e5 goeh8-niu5, chiah ho7-cho3 “goeh8-khim5”, ian2-chau3 e5 si5-chun7, to3-chhiu2 chhih hian5, chiann3-chhiu2 theh8 phinn3-a2, toann5--chhut-lai5 e5 siann-im chheng-chhui3 koh ho2-thiann. Heng5-chhun-tin3 Tai7-kong-li2 si7 Tan5 Tat8 lau7 sian-sinn e5 kou3-hiong, ui7 tioh8 beh po2-chun5 Heng5-chhun bin5-iau5, Tai7-kong kok-sio2 ma7 ka3 gin2-a2 toann5 goeh8-khim5, chhiunn3 bin5-iau5, chit8 tai7 chit8 tai7 thoan5-chhiunn3--loh8-khi3."
        ],
        [
          "「落山風」予堅強的恆春人認份，ui3 無奈到接受，用月琴伴奏唱恆春的民謠，安慰in的心靈，這兩項是恆春人的文化，也會使講是in的驕傲。",
          "“Loh8-soann-hong” hou7 kian-kiong5 e5 Heng5-chhun-lang5 jin7-hun7, ui3 bo5-nai7 kau3chiap-siu7, iong7 goeh8-khim5 poan7-chau3 chhiunn3 Heng5-chhun e5 bin5-iau5, an-ui3 in e5 sim-leng5,chit nng7 hang7 si7 Heng5-chhun-lang5 e5 bun5-hoa3, ia7 e7-sai2 kong2 si7 in e5 kiau-ngou7."
        ]
      ],
      "篇名": "落山風佮月琴"
    },
    {
      "作者": "張志成",
      "段": [
        [
          "阮的故鄉佇台南佳里，這个地名恐驚仔無幾个人知影。佳里是小所在，高速公路、縱貫公路佮鐵路攏無對遐經過，人口嘛無真濟，差不多五萬外，若是比台北附近的一寡鄉鎮市，是輸人有較濟。",
          "Goan2 e5 kou3-hiong ti7 Tai5-lam5 Ka-li2, chit e5 te7-mia5 khiong2-kiann-a2 bo5 kui2 e5 lang5 chai-iann2. Ka-li2 si7 sio2 sou2-chai7, ko-sok kong-lou7, chhiong3-koan3 kong-lou7 kap thih-lou7 long2 bo5 tui3 hia keng-koe3, jin5-khau2 ma7 bo5 chin che7, chha-put-to gou7 ban7 goa7, na7 si7 pi2 Tai5-pak hu7-kin7 e5 chit8-koa2 hiong tin3 chhi7, si7 su lang5 u7 khah che7."
        ],
        [
          "佳里並無啥乜名產，佇台南縣內底，無算一个真有特色的鄉鎮。佳里的農業無比別人較發達，毋閣遮有出一種其他三十鄉鎮市種袂起來的，就是lau2仔。",
          "Ka-li2 peng7 bo5 siann2-mih beng5-san2, ti7 Tai5-lam5-koan7 lai7-te2, bo5 sng3 chit8 e5 chin u7 tek8-sek e5 hiong-tin3. Ka-li2 e5 long5-giap8 bo5 pi2 pat8-lang5 khah hoat-tat8, m7-kohchia u7 chhut chit8 chiong2 ki5-thann sann-chap8 hiong tin3 chhi7 cheng3 be7 khi2--lai5-e5, to7 si7 lau2-a2."
        ],
        [
          "Lau2藤這種植物對一般人來講可能較生疏，伊大部分攏用佇檳榔內底；佳里是當時開始種lau2仔的，無人知影。佳里這个所在，較早是平埔族的大本營，有可能佇彼个時陣就有種檳榔；若有檳榔，嘛差不多就有lau2仔矣。嘛有人講，lau2仔是鄭成功來台灣了後，台灣氣候澹濕，士兵有水土袂合的困擾，無意中發現lau2仔會使預防傳染病，才開始種作的。毋管按怎講，第一欉lau2仔是佇阮阿公、抑是阮阿公的阿公出世進前就存在矣。",
          "Lau2-tin5 chit chiong2 sit8-but8 tui3 it-poann lang5 lai5 kong2 kho2-leng5 khah chhenn-sou, i toa7 pou7-hun7 long2 iong7 ti7 pin-nng5 lai7-te2; Ka-li2 si7 tang-si5 khai-si2 cheng3 lau2-a2--e5, bo5lang5 chai-iann2. Ka-li2 chit e5 sou2-chai7, khah cha2 si7 penn5-pou-chok8 e5 toa7 pun2-iann5, u7 kho2-leng5 ti7 hit e5 si5-chun7 to7 u7 cheng3 pin-nng5; na7 u7 pin-nng5, ma7 chha-put-to to7 u7 lau2-a2--a. Ma7 u7 lang5 kong2, lau2-a2 si7 Tenn7 Seng5-kong lai5 Tai5-oan5 liau2-au7, Tai5-oan5 khi3-hau7 tam5-sip, su7-peng u7 chui2-thou2 be7hah8 e5 khun3-jiau2, bo5-i3 tiong hoat-hian7 lau2-a2 e7-sai2 i7-hong5 thoan5-jiam2-penn7, chiah khai-si2 cheng3-choh--e5. M7-koan2 an2-choann2 kong2, te7-it chang5 lau2-a2si7 ti7 goan2 a-kong,iah si7goan2 a-kong e5 a-kong chhut-si3 chin3-cheng5 to7 chun5-chai7--a."
        ],
        [
          "佇較早，佳里的老人家己種檳榔，抑是家己包檳榔的滿滿是。包檳榔會用著伊的花、根佮葉。共檳榔剖開了後，有人共lau2花抑是根的切片包佇檳榔內底，嘛有人佇規粒檳榔外口包一片lau2葉仔。無仝材料，氣味嘛無仝，毋閣，辛味仝款。遮的物件嘛攏是ui3仝一種植物來的。你若行過lau2仔園，就會鼻著lau2仔彼種誠特殊的氣味，彼種氣味，講芳嘛毋是，臭嘛毋是，橫直鼻一擺就知矣。",
          "Ti7 khah-cha2, Ka-li2 e5 lau7-lang5 ka-ti7 cheng3 pin-nng5,iah si7ka-ti7pau pin-nng5--e5 moa2-moa2-si7. Pau pin-nng5 e7 iong7 tioh8 i e5 hoe, kin kap hioh8. Ka7 pin-nng5 phoa3--khui liau2-au7, u7 lang5 ka7 lau2-hoeiah si7kin e5 chhiat-phinn3 pau ti7 pin-nng5 lai7-te2, ma7 u7 lang5 ti7 kui liap8 pin-nng5 goa7-khau2 pau chit8 phinn3 lau2-hioh8-a2. Bo5 kang7 chai5-liau7, khi3-bi7 ma7 bo5-kang5, m7-koh, hiam-bi7 kang7-khoan2. Chia e5 mih8-kiann7 ma7 long2 si7 ui3 kang7 chit8 chiong2 sit8-but8 lai5--e5. Li2 na7 kiann5 koe3 lau2-a2-hng5, to7 e7 phinn7 tioh8 lau2-a2 hit chiong2 chiann5 tek8-su5 e5 khi3-bi7, hit chiong2 khi3-bi7, kong2 phang ma7m7 si7, chhau3 ma7m7 si7, hoainn5-tit8 phinn7 chit8 pai2 to7 chai--a."
        ],
        [
          "Lau2仔這種物件足奇怪，別个鄉鎮種袂起來，kan-tann佳里有法度種，看會著的所在，攏種佇佳里本庄附近，親像三五甲、菜寮、東勢角。故鄉佳里的lau2仔，煞變做離鄉遊子回鄉的路箭，逐改坐車轉去故鄉，見若看著lau2仔欉，就會共家己講：「佳里到矣！佳里到矣！」",
          "Lau2-a2 chit chiong2 mih8-kiann7 chiok ki5-koai3, pat8 e5 hiong-tin3 cheng3 be7 khi2--lai5, kan-tann Ka-li2 u7 hoat-tou7 cheng3, khoann3 e7 tioh8 e5 sou2-chai7, long2 cheng3 ti7 Ka-li2 pun2-chng hu7-kin7, chhin-chhiunn7 Sanngou7kah, Chhai3-liau5, Tang-si3-kak. Kou3-hiong Ka-li2 e5 lau2-a2, soah pinn3-cho3 li7-hiong iu5-chu2 hoe5-hiong e5 lou7-chinn3, tak8 kai2 che7 chhia tng2khi3 kou3-hiong, kinn3-na7 khoann3 tioh8 lau2-a2 chang5, to7 e7 ka7 ka-ti7 kong2: “Ka-li2 kau3--a! Ka-li2 kau3--a!”"
        ],
        [
          "考牢大學了後，我就離開故鄉出外做流浪人，罕得轉去。一个人佇台北，上想欲看著的，毋是故鄉的溪、牛車路，嘛毋是故鄉的人，是lau2仔園。逐个所在攏有人、有路、有溪，毋閣我會使真驕傲講，故鄉內底有一項上有特色的，彼就是lau2仔。",
          "Kho2 tiau5 tai7-hak8 liau2-au7, goa2 to7 li7-khui kou3-hiong chhut-goa7 cho3 liu5-long7-lang5, han2-tit tng2--khi3. Chit8 e5 lang5 ti7 Tai5-pak, siong7 siunn7 beh khoann3--tioh8-e5,m7 si7kou3-hiong e5 khe, gu5-chhia-lou7, ma7m7 si7kou3-hiong e5 lang5, si7 lau2-a2-hng5. Tak8-e5 sou2-chai7 long2 u7 lang5, u7 lou7, u7 khe, m7-koh goa2 e7-sai2 chin kiau-ngou7 kong2, kou3-hiong lai7-te2 u7 chit8 hang7 siong7 u7 tek8-sek--e5, he to7 si7 lau2-a2."
        ],
        [
          "誠久無轉去佳里矣，毋知lau2仔園敢猶佇咧？希望無拋荒去。轉去了後，希望看著的毋是規坵的菅芒花，希望故鄉猶是原來的故鄉。",
          "Chiann5 ku2 bo5 tng2khi3 Ka-li2--a,m7 chailau2-a2-hng5 kam2 iau2 ti7--leh? Hi-bang7 bo5 pha-hng--khi3. Tng2--khi3 liau2-au7, hi-bang7 khoann3--tioh8 e5m7 si7kui khu e5 koann-bang5-hoe, hi-bang7 kou3-hiong iau2 si7 goan5-lai5 e5 kou3-hiong."
        ]
      ],
      "篇名": "故鄉的lau2仔"
    },
    {
      "作者": "廖寶慧",
      "段": [
        [
          "「雖然你佮我，每日佇空中相會，因為你溫……」逐擺若聽著這首歌曲，就想起細漢的時陣，相搶聽收音機的代誌；較早阮兜無講偌富裕，厝內底無電視通看，聽收音機放送是阮一家伙仔上愛的議量，毋管是佇大廳做手工、佇灶跤煮食，抑是佇大埕曝粟仔、佇田裡作穡，攏嘛是這台收音機咧陪阮。",
          "“Sui-jian5 li2 kap goa2, mui2 jit8 ti7 khong-tiongsiong-hoe7, in-ui7 li2 un......” tak8 pai2 na7 thiann tioh8 chit siu2 koa-khek, to7 siunn7 khi2 se3-han3 e5 si5-chun7, sio chhiunn2 thiann siu-im-ki e5 tai7-chi3; khah-cha2 goan2 tau bo5 kong2 joa7 hu3-ju7, chhu3 lai7-te2 bo5 tian7-si7 thang khoann3, thiann siu-im-ki hong3-sang3 si7 goan2 chit8-ke-hoe2-a2 siong7 ai3 e5 gi7-niu7, m7-koan2 si7 ti7 toa7-thiann cho3 chhiu2-kang, ti7 chau3-kha chu2-chiah8,iah si7ti7 toa7-tiann5 phak8 chhek-a2, ti7 chhan5--nih choh-sit, long2 ma7 si7 chit tai5 siu-im-ki leh poe5--goan2."
        ],
        [
          "細漢的時陣，阮阿母上愛聽歌仔戲、阿爸是布袋戲，啊我是輕音樂佮流行歌仔；有時三个人會相搶…；閣無偌久，阿爸家己去買一台細台的電晶體收音機，結佇伊的褲頭來聽伊佮意的布袋戲，就按呢，阿爸一直到今規十冬，攏無閣改變過。",
          "Se3-han3 e5 si5-chun7, goan2 a-bu2 siong7 ai3 thiann koa-a2-hi3, a-pa si7 pou3-te7-hi3, ah8 goa2 si7 khin-im-gak8 kap liu5-heng5-koa-a2;u7-si5 sann e5 lang5 e7 sio chhiunn2...; koh bo5 joa7 ku2, a-pa ka-ti7 khi3 be2 chit8 tai5 se3 tai5 e5 tian7-cheng-the2 siu-im-ki, kat ti7 i e5 khou3-thau5 lai5 thiann i kah-i3 e5 pou3-te7-hi3, to7 an2-ne, a-pa it-tit8 kau3-tann kui chap8 tang, long2 bo5 koh kai2-pian3--koe3."
        ],
        [
          "會記得彼時，阮攏有固定聽彼幾个播音員的節目，親像國聲廣播電台的林安娜小姐、中廣台中台的文華佮文平……；這幾位播音員的聲音到今攏猶牢佇我的頭殼內，千撥都撥袂離。",
          "E7-ki3-tit hit-si5, goan2 long2 u7 kou3-teng7 thiann hit kui2 e5 po3-im-oan5 e5 chiat-bok8, chhin-chhiunn7 Kok-siann kong2-po3 tian7-tai5 e5 Lim5 An-na2 sio2-chia2, Tiong-kong2 Tai5-tiong-tai5 e5 Bun5-hoa5 kap bun5-peng5......; chit kui2 ui7 po3-im-oan5 e5 siann-im kau3-tann long2 iau2 tiau5 ti7 goa2 e5 thau5-khak lai7, sian poe2 to poe2 be7 li7."
        ],
        [
          "少年人有「偶像崇拜」，我細漢的時嘛有；現時的歌星欲辦簽唱會，往過無這種齣頭，就kan-tann共印刷好的簽名像囥tiam3電台，央播音員送予聽眾朋友，所以攏愛附有貼回郵的批囊去電台討。",
          "Siau3-lian5-lang5 u7 “ngou2-siong7 chong5-pai3”, goa2 se3-han3 e5 si5 ma7 u7; hian7-si5 e5 koa-chhenn beh pan7 chhiam-chhiunn3-hoe7, eng2-koe3 bo5 chit chiong2 chhut-thau5, to7 kan-tann ka7 in3-soat ho2 e5 chhiam-mia5-siong7 khng3 tiam3 tian7-tai5, iang po3-im-oan5 sang3 hou7 thiann-chiong3peng5-iu2, sou2-i2 long2 ai3 hu3u7 tah hoe5-iu5 e5 phoe-long5 khi3 tian7-tai5 tho2."
        ],
        [
          "我細漢的時陣所聽的歌，親像陳芬蘭的「孤女的願望」、郭金發的「燒肉粽」、抑是望春風、月夜愁……的老歌，到今阮嘛攏足愛聽，有時陣下班轉來厝裡，我嘛會拍開收音機聽老歌的節目，懷念著播音員的聲音、想一寡細漢彼時陣的代誌。",
          "Goa2 se3-han3 e5 si5-chun7 sou2 thiann e5 koa, chhin-chhiunn7 Tan5 Hun-lan5 e5 “kou-lu2 e5 goan7-bang7”, Koeh Kim-hoat e5 “sio-bah-chang3”,iah si7bang7-chhun-hong, goat8-ia7-chhiu5...... e5 lau7-koa, kau3-tann goan2 ma7 long2 chiok ai3 thiann, u7 si5-chun7 ha7-pan tng2lai5 chhu3--nih, goa2 ma7 e7 phah khui siu-im-ki thiann lau7-koa e5 chiat-bok8\\, hoai5-liam7 tioh8 po3-im-oan5 e5 siann-im, siunn7 chit8-koa2 se3-han3 hit si5-chun7 e5 tai7-chi3."
        ]
      ],
      "篇名": "懷念的播音員"
    },
    {
      "作者": "陳憲國",
      "段": [
        [
          "全世界各種語言，攏有伊的諺語，伊是某一个語言族群文化的結晶。講著台語的諺語，是非常豐富的；咱對日常生活上來講起：",
          "Choan5 se3-kai3 kok chiong2 gi2-gian5, long2 u7 i e5 gan7-gi2, i si7 bou2 chit8 e5 gi2-gian5 chok8-kun5 bun5-hoa3 e5 kiat-chinn. Kong2 tioh8 Tai5-gi2 e5 gan7-gi2, si7 hui-siong5hong-hu3--e5; lan2 tui3 jit8-siong5 seng-oah8 siong7 lai5 kong2-khi2:"
        ],
        [
          "無論是新抑是舊的台灣人，攏是敬「天」、敬「神」的族群，所以古早人共咱講：「一枝草，一點露」、「天無絕人的生路」、「好心就有好報」；閣講：「人飼人一枝骨，天飼人肥雋雋」、「人咧做、天咧看」、「攑頭三尺有神明」、叫人著愛做好事，毋通做歹事。所以嘛講「天公疼戇人」、「人欲害人天毋肯，天欲害人佇眼前」……。",
          "Bo5-lun7 si7 siniah si7ku7 e5Tai5-oan5-lang5, long2 si7 keng3 “thinn”, keng3 “sin5” e5 chok8-kun5, sou2-i2 kou2-cha2-lang5 ka7 lan2 kong2: “chit8 ki chhau2, chit8 tiam2 lou7”, “thinn bo5 choat8 lang5 e5 senn-lou7”, “ho2-sim to7 u7 ho2-po3”; koh kong2: “lang5 chhi7 lang5 chit8 ki kut, thinn chhi7 lang5 pui5-chut-chut”, “lang5 leh cho3, thinn leh khoann3”, “giah8 thau5 sann chhioh u7 sin5-beng5”, kio3 lang5 tioh8-ai3 cho3 ho2-su7, m7-thang cho3 phainn2-su7. Sou2-i2 ma7 kong2 “thinn-kong thiann3 gong7-lang5”, “lang5 beh hai7 lang5 thinnm7kheng2, thinn beh hai7 lang5 ti7 gan2-cheng5”...... ."
        ],
        [
          "毋閣，實際上無一定是按呢，所以講：「做天亦袂得中眾人意」，有時陣是：「好心的倒咧餓，歹心的戴王帽」、「好心的予雷唚」、「好心的予雷拍 ，歹心的食雷肉」、「好心好行，無衫通穿；做惡做毒，騎馬轆硞。」這款歹人會受人詈，按怎詈？詈講：「你歹心烏漉肚，欲死著初一十五，欲扛去埋拄著風颱雨，欲抾骨閣tshue7無路…」",
          "M7-koh, sit8-che3 siong7 bo5 it-teng7 si7an2-ne, sou2-i2 kong2: “cho3 thinn ia7 be7 tit teng3 cheng3-lang5 i3”, u7 si5-chun7 si7: “ho2-sim--e5 to2 leh go7, phainn2-sim--e5 ti3 ong5-bo7”, “ho2-sim--e5 hou7 lui5 chim”, “ho2-sim--e5 hou7 lui5 phah, phainn2-sim--e5 chiah8 lui5 bah”, “ho2-sim ho2 heng5, bo5 sann thang chheng7; cho3 ok cho3 tok8, khia5-be2 lok8-khok8.” Chit khoan2 phainn2-lang5 e7 siu7 lang5 le2, an2-choann2 le2? Le2kong2: “li2 phainn2-sim ou-lok-tou7, beh si2 tioh8 chhoe-it chap8-gou7, beh kng khi3 tai5 tu2 tioh8 hong-thai-hou7, behkhioh-kut koh chhoe7 bo5-lou7...”"
        ],
        [
          "雖然是按呢講，毋閣嘛有叫人毋通迷信，所以講：「佛食扛、人食妝」，佛若無人扛就無神，人若無妝，就較無好看相。「問神明就有毋著，看醫生著愛食藥」，無事袂去問神，看醫生一定就有提藥。嘛有講：「算命仔喙，糊蛻蛻」，真濟算命仙仔，鐵喙直斷的「命相者」，連家己的命都算袂準，閣有人會相信，所以才有人講in「家己揹黃金，閣欲替別人看風水。」開新台幣四百外萬的無彩錢。",
          "Sui-jian5 si7 an2-ne kong2, m7-koh ma7 u7kio3 lang5 m7-thang be5-sin3, sou2-i2 kong2: “put8 chiah8 kng, lang5 chiah8 chng”,put8 na7 bo5 lang5 kng to7 bo5 sin5, lang5 na7 bo5 chng, to7 khah bo5 ho2 khoann3 siong3. “Mng7 sin5-beng5 to7 u7 m7-tioh8, khoann3 i-seng tioh8-ai3 chiah8 ioh8”, bo5-su7 be7 khi3 mng7 sin5, khoann3 i-seng it-teng7 to7 u7 theh8 ioh8. Ma7 u7 kong2: “sng3-mia7-a2 chhui3, hou5-lui3-lui3”, chin che7 sng3-mia7-sian-a2, thih-chhui3 tit8-toan3 e5 “mia7-siong3-chia2”, lian5 ka-ti7 e5 mia7 to sng3 be7 chun2, koh u7 lang5 e7 siong-sin3, sou2-i2 chiah u7 lang5 kong2 in “ka-ti7 phainn7 hong5-kim, koh beh the3 pat8-lang5 khoann3 hong-sui2.” Khai sin-tai5-pe3 si3-pah goa7 ban7 e5 bo5-chhai2 chinn5."
        ],
        [
          "講著天地無常，「千算萬算，毋值得天一劃」、一下地動，就山崩地裂；人生在世，「歹竹會出好筍，好竹嘛會出痀碖」，生長環境若無好，好竹嘛會生出奇形怪狀的竹仔；閣有講：「有時星光，有時月明」、人生是「爽勢無落衰的久」，所以講「人生有起有落」，若拄著天年，「喝水會堅凍」、「衝甲掠袂牢」，若拄著落衰的時陣，人講：「人若衰，種匏仔生菜瓜」、閣講「倚山山崩，倚壁壁倒，倚豬椆死豬母」，彼就有夠衰潲的；所以勸人「好天著存雨來糧」。講著做人的道理，叫人毋通傷絕人講事事項項攏是：「有一好就有一睚，無兩好相排」、人是「媠，媠無十全，bai2，bai2無交圇」；做人做事，著愛「一時風駛一時船」，有時是「順風捒倒牆」；毋閣「誅風著愛駛斜帆」，硬誅是無路用。有時「順風毋通駛盡帆」、叫人著愛留後步，「一丈槌著愛留三尺後」；毋通食人傷夠；有人是「食銅食鐵，閣食甲a-lu2-mih；有毛的食甲棕蓑，無毛的食甲秤錘；有跤的食甲樓梯，無跤的食甲桌櫃」；著愛留一个樓梯予人落來。因為是「三年一閏，好歹照輪」、「海水闊闊，船頭船尾，相拄嘛會著」，「人情留一線，日後好相看」。做人著愛「飲水思源頭，食果子拜樹頭」，毋通「粒仔堅疕就袂記得痛」、「過嚨喉就毋知燒」、「落水叫三界，上水叫無tai7」，這款「船過水無痕」，忘恩負義就真無應該。",
          "Kong2 tioh8 thinn-te7 bu5-siong5, “chhian sng3 ban7sng3, m7 tat8-tit thinn chit8 oeh8”, chit8-e7 te7-tang7, to7 soann pang te7 lih8; jin5-seng chai7 se3, “phainn2 teke7chhut ho2 sun2, ho2 tek ma7 e7 chhut ku-lun2”, seng-tiong2 khoan5-keng2 na7 bo5 ho2, ho2 tek ma7 e7 senn chhut ki5-heng5 koai3-chong7 e5 tek-a2; koh u7 kong2: “u7-si5 chhenn kng, u7-si5 goeh8 beng5”, jin5-seng si7 “sang2-se3 bo5 lak-soe e5 ku2”, sou2-i2 kong2 “jin5-seng u7 khi2 u7 loh8”, na7 tu2 tioh8 thian-lian5, “hoah chui2 e7 kian-tang3”, “chheng3 kah liah8 be7 tiau5”, na7 tu2 tioh8 lak-soe e5 si5-chun7, lang5 kong2: “lang5 na7 soe, cheng3 pu5-a2 senn chhai3-koe”, koh kong2 “oa2 soann soann pang, oa2 piah piah to2, oa2 ti-tiau5 si2 ti-bu2”, he to7 u7-kau3 soe-siau5--e5; sou2-i2 khng3 lang5 “ho2-thinn tioh8 chhun5 hou7 lai5 niu5”.Kong2 tioh8 cho3-lang5 e5 to7-li2, kio3 lang5 m7-thang siunn choat8. Lang5 kong2 su7-su7 hang7-hang7 long2 si7: “u7 chit8 ho2 to7 u7 chit8 gai5, bo5 nng7 ho2 sio pai5”, lang5 si7 “sui2, sui2 bo5 chap8-chng5, bai2, bai2 bo5 ka-nng5”; cho3-lang5 cho3-su7, tioh8-ai3 “chit8-si5 hong sai2 chit8-si5 chun5”, u7-si5 si7 “sun7 hong sak to2 chhiunn5”; m7-koh “tu hong tioh8-ai3 sai2 chhia5-phang5”, nge7 su si7 bo5 lou7-iong7. U7-si5 “sun7 hong m7-thang sai2 chin7 phang5”, kio3 lang5 tioh8-ai3 lau5 au7-pou7, “chit8 tng3 thui5 tioh8-ai3 lau5 sann chhioh au7”; m7-thang chiah8 lang5 siunn kau3; u7 lang5 si7 “chiah8 tang5 chiah8 thih, koh chiah8 kah a-lu2-mih; u7-mou--e5 chiah8 kah chang-sui, bo5-mou--e5 chiah8 kah chhin3-thui5; u7-kha--e5 chiah8 kah lau5-thui, bo5-kha--e5 chiah8 kah toh-kui7”; tioh8-ai3 lau5 chit8 e5 lau5-thui hou7 lang5 loh8--lai5. In-ui7 si7 “sann ni5 chit8 lun7, ho2-phainn2 chiau3 lun5”, “hai2-chui2 khoah-khoah, chun5-thau5 chun5-boe2, sio tu2 ma7 e7 tioh8”, “jin5-cheng5 lau5 chit8 soann3, jit8-au7 ho2 sio-khoann3”. Cho3-lang5 tioh8-ai3 “im2-chui2 su goan5-thau5, chiah8 koe2-chi2 pai3 chhiu7-thau5”, m7-thang “liap8-a2 kian-phi2 to7 be7-ki3-tit thiann3”, “koe3 na5-au5 to7m7 chaisio”, “loh8-chui2 kio3 sam-kai3, chhiunn7-chui2 kio3 bo5 tai7”, chit khoan2 “chun5 koe3 chui2 bo5 hun5”, bong7-un hu7-gi7 to7 chin bo5 eng-kai."
        ],
        [
          "人生在世，食上大，所以咱講：「先顧腹肚，才顧佛祖」、「食飯皇帝大」；但是千萬毋通親像目前的少年人，大學一出業，tshue7頭路的條件講是愛「食清、睏宮、人清閒」，咱台語講：「骨力食，貧惰做」、「食欲好，做欲輕可」、「未食嫌肚空，食飽嫌肚重」、抑是「未食全步數，食飽無半步」；「食飯用碗公，做工課閃西風」、「食飯親像武松拍虎，做工課親像桃花過渡。」著愛知影：「趁食、趁食，無趁無通食」、「食人一斤，也著還人四兩」、「食是福，做是祿」、「有食有行氣，有燒香有保庇」表示『一分耕耘，一分收穫』。",
          "Jin5-seng chai7 se3, chiah8 siong7 toa7, sou2-i2 lan2 kong2: “seng kou3 pak-tou2, chiah kou3put8-chou2”, “chiah8-png7 hong5-te3 toa7”; tan7-si7 chhian-ban7 m7-thang chhin-chhiunn7 bok8-chian5 e5 siau3-lian5-lang5, tai7-hak8 chit8 chhut-giap8, chhoe7 thau5-lou7 e5 tiau5-kiann7 kong2 si7 ai3 “chiah8 chheng, khun3 keng, lang5 chheng-eng5”, lan2 Tai5-gi2 kong2: “kut-lat8 chiah8, pin5-toann7 cho3”, “chiah8 beh ho2, cho3 beh khin-kho2”, “Boe7 chiah8 hiam5 tou2 khang, chiah8-pa2 hiam5 tou2 tang7”,iah si7“Boe7 chiah8 choan5 pou7-sou3, chiah8-pa2 bo5 poann3-pou7”; “chiah8-png7 iong7 oann2-kong, cho3 khang-khoe3 siam2 sai-hong”, “chiah8-png7 chhin-chhiunn7 Bu2 Siong5 phah hou2, cho3 khang-khoe3 chhin-chhiunn7 tho5-hoe koe3 tou7.” Tioh8-ai3 chai-iann2: “than3-chiah8, than3-chiah8, bo5 than3 bo5 thang chiah8”, “chiah8 lang5 chit8 kin, ia7 tioh8 hainn5 lang5 si3 niu2”, “chiah8 si7 hok, cho3 si7 lok8”, “u7 chiah8 u7 kiann5-khi3, u7 sio-hiunn u7 po2-pi3” piau2-si7『一分耕耘，一分收穫』."
        ]
      ],
      "篇名": "輕聲細說講諺語"
    },
    {
      "作者": "闕杏芬",
      "段": [
        [
          "一陣雨沃落來，雨水佇thoo5跤賴賴趖，日頭共伊曝，風共伊歕，伊變做水氣走去天頂尾溜。",
          "Chit8 chun7 hou7 ak--loh8-lai5, hou7-chui2 ti7 thou5-kha loa7-loa7-so5, jit8-thau5 ka7 i phak8, hong ka7 i pun5, i pinn3-cho3 chui2-khi3 chau2 khi3 thinn-teng2 boe2-liu."
        ],
        [
          "一陣雨沃落來，雨水跳入去溪仔底，伊煞共溪仔當做膨床，sim3來sim3去。溪仔烏心腸，共伊騙講欲tshua7伊去tshit迌，煞共伊賣予大海做新婦仔。",
          "Chit8 chun7 hou7 ak--loh8-lai5, hou7-chui2 thiau3 jip8khi3 khe-a2-te2, i soah ka7 khe-a2 tong3-cho3 phong3-chhng5, sim3 lai5 sim3 khi3. Khe-a2 ou-sim-tng5, ka7 i phian3 kong2 beh chhoa7 i khi3chhit-tho5, soah ka7 i be7 hou7 toa7-hai2 cho3 sin-pu7-a2."
        ],
        [
          "一陣雨沃落來，雨水走去窟頭山跙溜籠，山頂的thoo5砂無依無倚，也綴伊咧耍。In跙甲厝邊的厝倒去，路裡的橋斷去，窟頭山也敧一爿。囡仔兄看著，驚一趒，大人看著，幌頭吐大氣。In才知影代誌大條矣，真見笑。",
          "Chit8 chun7 hou7 ak--loh8-lai5, hou7-chui2 chau2khi3 khut-thau5-soann chhu7-liu-long5, soann-teng2 e5 thou5-soa bo5 i bo5 oa2, Ia7 toe3 i leh sng2. In chhu7 kah chhu3-pinn e5 chhu3 to2--khi3, lou7--nih e5 kio5 tng7--khi3, khut-thau5-soann ia7 khi chit8 peng5. Gin2-a2-hiann khoann3--tioh8, kiann chit8-tio5, toa7-lang5 khoann3--tioh8, hainn3-thau5 thou2 toa7-khui3. In chiah chai-iann2 tai7-chi3 toa7-tiau5--a, chin kian3-siau3."
        ],
        [
          "一陣雨沃落來，雨水傱入去菁仔欉跤，菁仔欉想欲留伊過暝，毋閣伊的厝傷狹，kan-tann會當予一屑屑仔雨水tua3。無可奈何，雨水衝入去山跤，共平垟變做泅水池。",
          "Chit8 chun7 hou7 ak--loh8-lai5, hou7-chui2 chong5 jip8khi3 chhinn-a2-chang5 kha, chhinn-a2-chang5 siunn7 beh lau5 i koe3-me5, m7-koh i e5 chhu3 siunn eh8, kan-tann e7-tang3hou7 chit8-sut-sut-a2 hou7-chui2 toa3. Bu5-kho2 nai7-ho5, hou7-chui2 chhiong jip8khi3 soann-kha, ka7 peng5-iunn5 pinn3-cho3 siu5-chui2-ti5."
        ],
        [
          "一陣雨沃落來，雨水潑入去樹林內，樹根收伊做契囝，雨水有岫通歇，毋免四界流浪，嘛袂去做歹tai7，共人損蕩。就按呢，山頂的草木有水通食，山跤的人嘛有水通啉。",
          "Chit8 chun7 hou7 ak--loh8-lai5, hou7-chui2 phoah jip8khi3 chhiu7-na5 lai7, chhiu7-kin siu i cho3 khe3-kiann2, hou7-chui2 u7 siu7 thang hioh,m7 bian2si3-ke3 liu5-long7, ma7 be7 khi3 cho3 phainn2-tai7, ka7 lang5 sng2-tng7. To7 an2-ne, soann-teng2 e5 chhau2-bok8 u7 chui2 thang chiah8, soann-kha e5 lang5 ma7 u7 chui2 thang lim."
        ],
        [
          "樹林是雨水的故鄉！",
          "Chhiu7-na5 si7 hou7-chui2 e5 kou3-hiong!"
        ]
      ],
      "篇名": "雨水"
    },
    {
      "作者": "陳豐惠",
      "段": [
        [
          "毋知為啥乜，『美麗』甘甜的笑容定定佇頭殼內踅來踅去，無法度拊，嘛無法度趕……。",
          "M7 chaiui7 siann2-mih, 『美麗』kam-tinn e5 chhio3-iong5 tiann7-tiann7 ti7 thau5-khak lai7 seh8 lai5 seh8 khi3, bo5 hoat-tou7 hu2, ma7 bo5 hoat-tou7 koann2......"
        ],
        [
          "會記得舊年春天，彼「後母面」的氣候予人心情浮浮，為著一場演唱會，我共歌仔冊紥咧，欲行入巷仔內一間美容院，準備uan7-na7予人siat-tooh（SET），uan7-na7暗念歌詞。當我滿腹心事入去『巧麗』，『勞駕』的喝聲予一陣坐佇壁角咧講細聲話的查某囡仔攏攑頭向我看，其中一个面肉烏金烏金、目睭大大蕊、喙齒白晰晰的，搶tai7先走來我頭前，笑咪咪共椅仔撨好勢請我坐落去，閣趕緊漛一杯茶米茶，提上新的「獨家報導」週刊予我，伊的動作扭掠，我猶袂赴反應，伊就攏攢好矣。『您有自備洗髮精嗎？』我搖頭，開始咧臆伊是佗一族的原住民？Bunun？Tayal？Paiwan？我毋敢問。伊肥軟的手佇我的肩胛頭、頷頸、尻脊骿出力振動，uan7-na7「掠龍」，uan7-na7輕聲細說問我：『第一次來啊？會不會太大力？』我想欲斟酌看伊的五官，趁伊越頭佮隔壁的『小妹』開講的時，偷看鏡內的伊。罕得看著媠甲遮齊勻的查某囡仔！皮膚烏，毋閣誠幼秀，目睭大蕊，毋閣毋是thoo2-thoo2彼款的，鼻骨直直，毋閣毋是像阿tok仔按呢，喙唇ka2-na2真清氣的花蕊，有自然的粉紅仔色，目眉粗，毋閣袂感覺野氣，兩旁喙phue2飽閣圓，喙齒是健康的白，笑的時，目睭bui-bui像星，小可有酒窟仔……我戇戇相鏡，耳空聽著伊用伊的母語咧佮隔壁『小妹』講話，毋知講啥，兩人煞咧笑，我趕緊ann3頭假影咧反雜誌，久久毋敢攑頭。欲沖水的時，伊問我等一下欲予幾號吹，我請伊替我選，伊喝一聲：『二號勞點』，閣來真細膩替我沖頭鬃，沖了共頭鬃拵甲滴水，才用焦面巾包起來；按呢，伊的工課算完成矣。二號設計師猶未過來，伊倚來我的邊仔，輕輕仔共我講：『我是十五號美麗，以後要來找我喔！』我一直揕頭，伊笑甲予我無想欲離開。",
          "E7-ki3-tit ku7-ni5 chhun-thinn, he “au7-bu2-bin7” e5 khi3-hau7 hou7 lang5 sim-cheng5 phu5-phu5, ui7 tioh8 chit8 tiunn5 ian2-chhiunn3-hoe7, goa2 ka7 koa-a2-chheh chah--leh, beh kiann5 jip8 hang7-a2 lai7 chit8 keng bi2-iong5-inn7, chun2-pi7 oan7-na7 hou7 lang5 siat-touh (SET), oan7-na7 am3-liam7 koa-su5.Tng goa2 moa2-pak sim-su7 jip8khi3『巧麗』, 『勞駕』e5 hoah-siann hou7 chit8 tin7 che7 ti7 piah-kak leh kong2 se3-siann-oe7 e5 cha-bou2 gin2-a2 long2 giah8-thau5 ng3 goa2 khoann3, ki5-tiong chit8 e5 bin7-bah ou-kim ou-kim, bak8-chiu toa7-toa7 lui2, chhui3-khi2 peh8-sih-sih--e5, chhiunn2 tai7-seng chau2 lai5 goa2 thau5-cheng5, chhio3-bi-bi ka7 i2-a2 chhiau5 ho2-se3 chhiann2 goa2 che7--loh8-khi3, koh koann2-kin2 thin5 chit8 poe te5-bi2-te5, theh8 siong7 sin e5 “Tok8-ka po3-to7” chiu-khan hou7--goa2, i e5 tong7-chok liu2-liah8, goa2 iau2 be7-hu3 hoan2-eng3, i to7 long2 chhoan5 ho2--a. 『您有自備洗髮精嗎?』Goa2 io5-thau5, khai-si2 leh ioh i si7 toh chit8 chok8 e5 goan5-chu7-bin5? Bunun? Tayal? Paiwan? Goa2m7 kann2mng7. I pui5-nng2 e5 chhiu2 ti7 goa2 e5 keng-kah-thau5, am7-kun2, kha-chiah-phiann chhut-lat8 tin2-tang7, oan7-na7 “liah8-leng5”, oan7-na7 khin-siann se3-soeh mng7 goa2: 『第一次來啊? 會不會太大力?』Goa2 siunn7 beh chim-chiok khoann3 i e5ngou2-koan, than3 i oat8-thau5 kap keh-piah e5『小妹』khai-kang2 e5 si5, thau-khoann3 kiann3-lai7 e5 i. han2-tit khoann3 tioh8 sui2 kah chiah chiau5-un5 e5 cha-bou2 gin2-a2! Phoe5-hu ou, m7-koh chiann5 iu3-siu3, bak8-chiu toa7-lui2, m7-kohm7 si7thou2-thou2 hit khoan2--e5, phinn7-kut tit8-tit8, m7-kohm7 si7chhiunn7 a-tok-a2 an2-ne, chhui3-tun5 ka2-na2 chin chheng-khi3 e5 hoe-lui2, u7 chu7-jian5 e5 hun2-ang5-a2-sek, bak8-bai5 chhou, m7-koh be7 kam2-kak ia2-khi3, nng7-peng5 chhui3-phoe2 pa2 koh inn5, chhui3-khi2 si7 kian7-khong e5 peh8, chhio3 e5 si5, bak8-chiu bui-bui chhiunn7 chhenn, sio2-khoa2 u7 chiu2-khut-a2...... goa2 gong7-gong7 siong3 kiann3, hi7-khang thiann tioh8 i iong7 i e5 bu2-gi2 leh kap keh-piah『小妹』kong2-oe7,m7 chaikong2 siann2, nng7 lang5 soah leh chhio3, goa2 koann2-kin2 ann3-thau5 ke2-iann2 leh peng2 chap8-chi3, ku2-ku2m7 kann2giah8-thau5. Beh chhiang5-chui2 e5 si5, i mng7 goa2 tan2--chit8-e7 beh hou7 kui2 ho7 chhoe, goa2 chhiann2 i the3 goa2 soan2, i hoah chit8 siann: 『二號勞點』, koh lai5 chin se3-ji7 the3 goa2 chhiang5 thau5-chang, chhiang5 liau2 ka7 thau5-chang chun7 kah tih-chui2, chiah iong7 ta bin7-kin pau--khi2-lai5; an2-ne, i e5 khang-khoe3 sng3 oan5-seng5--a. Ji7-ho7 siat-ke3-su iau2-boe7 koe3--lai5, i oa2 lai5 goa2 e5 pinn--a2, khin-khin-a2 ka7 goa2 kong2: 『我是十五號美麗，以後要來找我喔!』Goa2 it-tit8 tim3-thau5, i chhio3 kah hou7 goa2 bo5 siunn7 beh li7-khui."
        ],
        [
          "自彼擺以後，我攏固定佇這間『巧麗』洗頭，除了『美麗』以外，猶閣有幾若个原住民少女，攏是洗頭的，一陣做伙定定用in的母語開講，有時uan7-na7若共人客洗頭，uan7-na7綴La-ji-ooh（RADIO)的Melody哼『劉德華、張學友』的歌。我猶是較注意『美麗』的形影，可能是伊滿面笑容閣愛大聲講話，其他的較恬，面容較暗淡。沓沓仔，知影這陣原住民查某囡仔攏是中壢一間高職的學生，因為建教合作才來遮實習，洗一粒頭趁三十箍，一學期佇學校，後一學期就來上班。尾仔捌聽『美麗』講起in的底薪是三千箍，若洗較濟粒頭，閣無予頭家娘扣錢，大約一個月會當領九千箍，tua3 是tua3 宿舍，食是食便當，頭家娘有足濟規定誠嚴—『美麗』青春未成年的面頂有小可怨嘆，伊講伊逐工徛十二點鐘真忝，手有時洗頭洗甲破皮，店內欠人，頭家娘毋予in歇假……",
          "Chu7 hit pai2 i2-au7, goa2 long2 kou3-teng7 ti7 chit keng『巧麗』se2-thau5, tu5-liau2『美麗』i2-goa7, iau2 koh u7 kui2-na7 e5 goan5-chu7-bin5 siau3-lu2, long2 si7 se2-thau5--e5, chit8 tin7 cho3-hoe2 tiann7-tiann7 iong7 in e5 bu2-gi2 khai-kang2, u7-si5 oan7-na7 na2 ka7 lang5-kheh se2-thau5, oan7-na7 toe3 La-ji-ouh (RADIO) e5 Melody hainn『劉德華, 張學友』e5 koa. Goa2 iau2 si7 khah chu3-i3『美麗』e5 heng5-iann2, kho2-leng5 si7 i moa2-bin7 chhio3-iong5 koh ai3 toa7-siann kong2-oe7, ki5-thann--e5 khah tiam7, bin7-iong5 khah am3-tam7. Tauh8-tauh8-a2, chai-iann2 chit tin7 goan5-chu7-bin5 cha-bou2 gin2-a2 long2 si7 Tiong-lek8 chit8 keng ko-chit e5 hak8-seng, in-ui7 kian3-kau3 hap8-chok chiah lai5 chia sit8-sip8, se2 chit8 liap8 thau5 than3 sann-chap8 khou, chit8 hak8-ki5 ti7 hak8-hau7, au7 chit8 hak8-ki5 to7 lai5 siong7-pan. Boe2--a2 bat thiann『美麗』kong2 khi2 in e5 te2-sin si7 sann-chheng khou, na7 se2 khah che7 liap8 thau5, koh bo5 hou7 thau5-ke-niu5 khau3-chinn5, tai7-iok chit8 ko3 goeh8 e7-tang3 nia2 kau2-chheng khou, toa3 si7 toa3 sok-sia3, chiah8 si7 chiah8 pian7-tong, thau5-ke-niu5 u7 chiok che7 kui-teng7 chiann5 giam5----『美麗』chheng-chhun bi7-seng5-lian5 e5 bin7-teng2 u7 sio2-khoa2 oan3-than3, i kong2 i tak8 kang khia7 chap8-ji7 tiam2-cheng chin thiam2, chhiu2 u7-si5 se2-thau5 se2 kah phoa3-phoe5, tiam3-lai7 khiam3 lang5, thau5-ke-niu5 m7 hou7 in hioh-ka2......"
        ],
        [
          "遮的對花蓮、台東來西岸繁華都市拍拚的原住民少女，對家己的未來有啥款的拍算咧？問『美麗』，伊講，畢業轉去故鄉紅葉歇幾工仔就欲閣來台北。佇故鄉，環境誠好，毋閣無發展，伊無可能長期tua3 遐。問伊以後想欲創啥，伊嘛毋知，kan-tann講洗頭趁的錢傷少，無夠用，愛換頭路。伊另外一个同學嘛是「Taroko」的，講想欲去應徵二十四小時的超商店員，上無會當趁萬外至兩萬。",
          "Chia e5 tui3 Hoa-lian5, Tai5-tang lai5 se-hoann7 hoan5-hoa5 tou-chhi7 phah-piann3 e5 goan5-chu7-bin5 siau3-lu2, tui3 ka-ti7 e5 bi7-lai5 u7 siann2-khoan2 e5 phah-sng3--leh? Mng7『美麗』, i kong2, pit8-giap8 tng2khi3 kou3-hiong Ang5-hioh8 hioh kui2-kang-a2 to7 beh koh lai5 Tai5-pak. Ti7 kou3-hiong, khoan5-keng2 chiann5 ho2, m7-koh bo5 hoat-tian2, i bo5 kho2-leng5 tng5-ki5 toa3 hia. Mng7 i i2-au7 siunn7 beh chhong3 siann2, i ma7m7 chai, kan-tann kong2 se2-thau5 than3 e5 chinn5 siunn chio2, bo5-kau3 iong7, ai3 oann7 thau5-lou7. I leng7-goa7 chit8 e5 tong5-oh8 ma7 si7 “Taroko”--e5, kong2 siunn7 beh khi3 eng3-cheng ji7-chap8-si3 sio2-si5 e5 chhiau-siong tiam3-oan5, siong7 bo5 e7-tang3 than3 ban7 goa7 chi3 nng7-ban7."
        ],
        [
          "聽二號設計師講，『美麗』hong5退學，無畢業，定定無睏宿舍，走去in男朋友遐過暝，愛耍，定欲請假……彼个看來誠khiang3跤的頭家娘ka2-na2掠伊無法。In講的，我囥佇心肝底，有強烈的罪惡感予我替in煩惱，煩惱in迷失佇夜都市無看見日頭的角落，煩惱in茫茫渺渺予人拐去；「漢人」足奸巧的呢！『美麗』走矣，遐的原住民少女攏離開『巧麗』矣。",
          "Thiann ji7-ho7 siat-ke3-su kong2, 『美麗』hong5 the3-hak8, bo5 pit8-giap8, tiann7-tiann7 bo5 khun3 sok-sia3, chau2 khi3 in lam5-peng5-iu2 hia koe3-me5, ai3-sng2, tiann7 beh chheng2-ka2...... Hit e5 khoann3 lai5 chiann5 khiang3-kha e5 thau5-ke-niu5 ka2-na2 liah8 i bo5-hoat. In kong2--e5, goa2 khng3 ti7 sim-koann-te2, u7 kiong5-liat8 e5 choe7-ok-kam2 hou7 goa2 the3 in hoan5-lo2, hoan5-lo2 in be5-sit ti7 ia7-tou-chhi7 bo5 khoann3-kinn3 jit8-thau5 e5 kak-loh8, hoan5-lo2 in bong5-bong5 biau2-biau2 hou7 lang5 koai2--khi3; “Han3-jin5” chiok kan-khiau2--e5 neh! 『美麗』chau2--a, hiah-e5 goan5-chu7-bin5 siau3-lu2 long2 li7-khui『巧麗』--a."
        ],
        [
          "『美麗』甘甜的笑容定定佇頭殼內踅來踅去，嘛不時出現佇我的眠夢，我毋敢看伊。",
          "『美麗』kam-tinn e5 chhio3-iong5 tiann7-tiann7 ti7 thau5-khak lai7 seh8 lai5 seh8 khi3, ma7 put-si5 chhut-hian7 ti7 goa2 e5 bin5-bang7, goa2m7 kann2khoann3--i."
        ]
      ],
      "篇名": "甘甜的『美麗』"
    },
    {
      "作者": "丁鳳珍",
      "段": [
        [
          "毋知對當時開始，故鄉離我的記持愈來愈遠，甚至是徛佇故鄉土地上的爸母的厝，每轉去一擺，熟識的物件就消失一件。鬰悴的青春、少女的憂愁、無聊的囡仔時代的記持，攏無先講BYE-BYE就來離開，完全無考慮我的心情。「啥人叫你久久才轉來一遍！連一通電話亦無」。Aih！離家出外是我的毋著。",
          "M7 chaitui3 tang-si5 khai-si2, kou3-hiong li7 goa2 e5 ki3-ti5 ju2 lai5 ju2 hng7,sim7-chi3si7 khia7 ti7 kou3-hiong thou2-te7 siong7 e5 pe7-bu2 e5 chhu3, mui2 tng2khi3 chit8 pai2, sek8-sai7 e5 mih8-kiann7 to7 siau-sit chit8 kiann7. Ut-chut e5 chheng-chhun, siau3-lu2 e5 iu-chhiu5, bo5-liau5 e5 gin2-a2 si5-tai7 e5 ki3-ti5, long2 bo5 seng kong2 BYE-BYE to7 lai5 li7-khui, oan5-choan5 bo5 kho2-lu7 goa2 e5 sim-cheng5. “Siann2-lang5 kio3 li2 ku2-ku2 chiah tng2lai5 chit8 pian3! Lian5 chit8 thong tian7-oe7 ia7 bo5”. Aih! Li7 ka chhut-goa7 si7 goa2 e5 m7-tioh8."
        ],
        [
          "譬如講暗時洗身軀的時，忽然間煞毋免閣燃燒水，因為裝熱水爐矣。我一个人恬恬徛tiam3灶跤，燃燒水的大鼎蓋頂一隻蜘蛛當咧牽絲，毋知伊會孤單袂？想起過去用柴灰仔燃燒水的艱苦日子：定定一个人跔佇灶前，不時愛添柴灰仔，熱天時規身汗：寒天時規个人勼佇灶前的柴堆邊，煩惱一鼎的燒水無夠一家夥八个人洗。上驚的是拖Li5-a2-khah kap Au5(阿母）去柴工場抔鋸屑灰，會弄甲規面規頭毛攏是黃色鋸屑灰，bai2閣艱苦，毋閣我攏毋捌聽Au5 喝忝，伊kan-tann一直安慰阮閣忍耐一下，講袂當予阮去tshit迌真歹勢。Tsit-ma2想起來，我彼時定定一个面臭臭，真正是不孝呢。一直真欣羨厝邊有熱水爐，尤其後來阮這群囡仔攏出外，Au5 只好家己煮飯兼燃燒水，實在是真辛苦。佇我讀大學以後，阿爸總算買熱水爐looh，我佮Au5 做陣去put鋸屑灰的艱苦日子永遠袂閣再來矣。",
          "Phi3-ju5 kong2 am3-si5 se2 sin-khu e5 si5, hut-jian5-kan soahm7 bian2koh hiann5 sio-chui2, in-ui7 chng jiat8-chui2-lou5--a. Goa2 chit8 e5 lang5 tiam7-tiam7 khia7 tiam3 chau3-kha, hiann5 sio-chui2 e5 toa7-tiann2-koa3 teng2 chit8 chiah ti-tu tng leh khan-si,m7 chaii e7 kou-toann be7? Siunn7 khi2 koe3khi3 iong7 chha5-hu-a2 hiann5 sio-chui2 e5 kan-khou2 jit8-chi2: tiann7-tiann7 chit8 e5 lang5 ku ti7 chau3-cheng5, put-si5 ai3 thinn chha5-hu-a2, joah8-thinn-si5 kui sin koann7: koann5-thinn-si5 kui e5 lang5 kiu ti7 chau3-cheng5 e5 chha5-tui pinn, hoan5-lo2 chit8 tiann2 e5 sio-chui2 bo5-kau3 chit8-ke-hoe2 peh e5 lang5 se2. Siong7 kiann--e5 si7 thoa li5-a2-khah kap Au5 (a-bu2) khi3 chha5-kang-tiunn5 put ku3-sut-hu, e7 long7 kah kui bin7 kui thau5-mou long2 si7 ng5-sek ku3-sut-hu, bai2 koh kan-khou2, m7-koh goa2 long2m7 batthiann Au5 hoah thiam2, i kan-tann it-tit8 an-ui3 goan2 koh jim2-nai7--chit8-e7, kong2 be7-tang3 hou7 goan2 khi3 chhit-tho5 chin phainn2-se3. Chit-ma2 siunn7--khi2-lai5, goa2 hit-si5 tiann7-tiann7 chit8 e5 bin7 chhau3-chhau3, chin-chiann3 si7 put-hau3 neh. It-tit8 chin him-sian7 chhu3-pinn u7 jiat8-chui2-lou5, iu5-ki5 au7-lai5 goan2 chit kun5 gin2-a2 long2 chhut-goa7, Au5 chi2-ho2 ka-ti7 chu2-png7 kiam hiann5 sio-chui2, sit8-chai7 si7 chin sin-khou2. Ti7 goa2 thak8 tai7-hak8 i2-au7, a-pa chong2-sng3 be2 jiat8-chui2-lou5--louh, goa2 kap Au5 cho3-tin7 khi3 put ku3-sut-hu e5 kan-khou2 jit8-chi2 eng2-oan2 be7 koh-chai3 lai5--a."
        ],
        [
          "阮兜的灶有兩个灶空：炒菜彼个e5工課予Gas爐搶去；燃水彼个e5工課予熱水爐佔去。只賰過年過節的時陣才有用來炊粿、煠精牲仔，平常的日子就愈來愈感覺灶跤真狹。遐爾大的灶，煞忽然間消失佇眼前。佇我對台南轉來的暗瞑，一堆磚仔亂糟糟倒佇厝邊的芎蕉跤，已經看be7出當初的模樣，thoo5跤的磚仔kam2猶會認得我？Kam2會記得細漢時佇灶空內炰番薯的枵鬼囡仔？會記得彼兩个做紅龜粿做甲想欲哭的查某囡仔—只是因為Au5 挨傷濟粿，害in做規暗的粿做袂煞，腰痠背疼，所以一直唸inAu5 講：「後擺莫閣做粿啦！別人兜攏已經用買的looh，亦無偌濟錢，嘛無人愛食looh！」啊！歪歪攲攲倒佇土跤的磚仔角。你kam2會當了解我失落的心情？",
          "Goan2 tau e5 chau3 u7 nng7 e5 chau3-khang: chha2-chhai3 hit e5 e5 khang-khoe3 hou7 Gas lou5 chhiunn2--khi3; hiann5-chui2 hit e5 e5 khang-khoe3 hou7 jiat8-chui2-lou5 chiam3--khi3. Chi2 chhun koe3-ni5 koe3-cheh e5 si5-chun7 chiah u7 iong7 lai5 chhoe-koe2, sah8 cheng-sinn-a2, peng5-siong5 e5 jit8-chi2 to7 ju2 lai5 ju2 kam2-kak chau3-kha chin eh8. Hiah-ni7 toa7 e5 chau3, soah hut-jian5-kan siau-sit ti7 gan2-cheng5. Ti7 goa2 tui3 Tai5-lam5 tng2--lai5 e5 am3-me5, chit8 tui chng-a2 loan7-chau-chau to2 ti7 chhu3-pinn e5 kin-chio kha, i2-keng khoann3 be7 chhut tong-chhoe e5 bou5-iunn7, thou5-kha e5 chng-a2 kam2iau2 e7 jin7-tit goa2? Kam2 e7-ki3-tit se3-han3 si5 ti7 chau3-khanglai7 pu5 han-chi5 e5 iau-kui2 gin2-a2? E7-ki3-tit hit nng7 e5 cho3 ang5-ku-koe2 cho3 kah siunn7 beh khau3 e5 cha-bou2 gin2-a2----chi2-si7 in-ui7 Au5 e siunn che7 koe2, hai7 in cho3 kui am3 e5 koe2 cho3 be7 soah, io sng poe7 thiann3, sou2-i2 it-tit8 liam7 in Au5 kong2: “Au7-pai2 mai3 koh cho3-koe2--lah! Pat8-lang5 tau long2 i2-keng iong7 be2--e5 louh, ia7 bo5 joa7 che7 chinn5, ma7 bo5 lang5 ai3-chiah8--louh!” Ah! Oai-oai khi-khi to2 ti7 thou5-kha e5 chng-a2-kak. Li2 kam2 e7-tang3 liau2-kai2 goa2 sit-loh8 e5 sim-cheng5?"
        ],
        [
          "「我轉來矣！啊！隔壁的舊厝當時拆掉矣？」「彼欉大樹tang時剉掉的？」「狗仔囝咧？哪會無半隻？」「Hann5！啥人死矣？三嬸的大漢囝？真的？伊毋是才三十外歲？」「埔鹽咧拍一條大通路neh。」「彰化火車站頭前的厝哪會攏拆掉矣，為啥乜？」甚至連hu-loo間仔的插座開關換新的，我亦會感覺好親像失落啥乜寶貴的物件共款的寂寞起來，因為我閣想起過去驚予插頭電著的彼種心情。我開始懷疑家己是毋是傷過神經過敏矣，過去的永遠就袂閣轉來眼前，未來的人生猶原逐工每日佇路頭等我。叫我閣再用灶燃燒水佮炒菜，kam2有可能？",
          "“Goa2 tng2--lai5--a! Ah! Keh-piah e5 ku7-chhu3 tang-si5 thiah tiau7--a?” “Hit chang5 toa7-chhiu7 tang-si5 chho3 tiau7--e5?” “Kau2-a2-kiann2--leh? Nah e7 bo5 poann3 chiah?” “Hann5! Siann2-lang5 si2--a? Sann-chim2 e5 toa7-han3-kiann2? Chin--e5? Im7 si7chiah sann-chap8 goa7 hoe3?” “Pou-iam5 leh phah chit8 tiau5 toa7 thong-lou7 neh.” “Chiong-hoa3 hoe2-chhia-cham7 thau5-cheng5 e5 chhu3 nah e7 long2 thiah tiau7--a, ui7 siann2-mih?”Sim7-chi3lian7 hu-lou-keng-a2 e5 chhah-cho7 khai-koan oann7 sin--e5, goa2 ia7 e7 kam2-kak ho2 chhin-chhiunn7 sit-loh8 siann2-mih po2-kui3 e5 mih8-kiann7 kang7-khoan2 e5 chek-bok8--khi2-lai5, in-ui7 goa2 koh siunn7 khi2 koe3-khi3 kiann hou7 chhah-thau5 tian7--tioh8 e5 hit chiong2 sim-cheng5. Goa2 khai-si2 hoai5-gi5 ka-ti7 si7m7 si7siunn koe3 sin5-keng koe3-bin2--a, koe3-khi3 e5 eng2-oan2 to7 be7 koh tng2lai5 gan2-cheng5, bi7-lai5 e5 jin5-seng iu5-goan5 tak8 kang mui2 jit8 ti7 lou7-thau5 tan2--goa2. Kio3 goa2 koh-chai3 iong7 chau3 hiann5 sio-chui2 kap chha2-chhai3, kam2 u7 kho2-leng5?"
        ],
        [
          "為啥乜牛車會當tua3 入去民俗文物館予人參觀？是因為街仔路頂面已經無需要牛來拖車載貨。咱只會當用充滿懷念的眼神去博物館記念一下仔予咱放捒的過去，按呢nia7-nia7……；這對予人放捒的物件來講，到底有啥乜意思？現實的生活本來就是每日每暗佇咱不知不覺的時陣，一點一滴咧改變，毋管你歡喜抑是毋甘。Ah！煞煞去。其實變上濟的可能是我家己，阿爸一定亦想欲罵我講：「你做代誌攏無佮厝內面先通知一下，你的心肝內kam2猶有我這个老爸存在？」",
          "Ui7 siann2-mih gu5-chhia e7-tang3 toa3 jip8khi3 bin5-siok8 bun5-but8-koan2 hou7 lang5 chham-koan? Si7 in-ui7 ke-a2-lou7 teng2-bin7 i2-keng bo5 su-iau3 gu5 lai5 thoa-chhia chai3-hoe3. Lan2 chi2 e7-tang3 iong7 chhiong-boan2 hoai5-liam7 e5 gan2-sin5 khi3 phok-but8-koan2 ki3-liam7 chit8-e7-a2 hou7 lan2 pang3-sak e5 koe3-khi3, an2-ne nia7-nia7......; che tui3 hou7 lang5 pang3-sak e5 mih8-kiann7 lai5 kong2, tau3-te2 u7 siann2-mih i3-su3? Hian7-sit8 e5 seng-oah8 pun2-lai5 to7 si7 mui2 jit8 mui2 am3 ti7 lan2 put-ti put-kak e5 si5-chun7, chit8 tiam2 chit8 tih leh kai2-pian3, m7-koan2 li2 hoann-hi2iah si7m7-kam. Ah! Soah-soah--khi3. Ki5-sit8 pian3 siong7 che7--e5 kho2-leng5 si7 goa2 ka-ti7, a-pa it-teng7 ia7 siunn7 beh me7 goa2 kong2: “Li2 cho3 tai7-chi3 long2 bo5 kap chhu3 lai7-bin7 seng thong-ti--chit8-e7, li2 e5 sim-koann-lai7 kam2 iau2 u7 goa2 chit e5 lau7-pe7 chun5-chai7?”"
        ],
        [
          "改變的毋是你，毋是我，嘛毋是伊；是這个世界。",
          "Kai2-pian3--e5m7 si7li2,m7 si7goa2, ma7m7 si7i; si7 chit e5 se3-kai3."
        ]
      ],
      "篇名": "灶"
    },
    {
      "作者": "林洪權",
      "段": [
        [
          "四週圍恬靜。我行出客廳來到後園。厝邊隔壁的燈火攏已經暗，koo-koo遠遠的路燈，透過樹葉仔，爍一下、爍一下。",
          "Si3-chiu-ui5 tiam7-cheng7. Goa2 kiann5 chhut kheh-thiann lai5 kau3 au7-hng5. Chhu3-pinn keh-piah e5 teng-hoe2 long2 i2-keng am3, kou-kou hng7-hng7 e5 lou7-teng, thau3-koe3 chhiu7-hioh8-a2, sih--chit8-e7, sih--chit8-e7."
        ],
        [
          "日時佇金黃的日頭下跤，開甲笑文文的花，火紅的、粉紅仔、幼黃的，大蕊的、細蕊的攏恬恬徛佇遐；等風共in的芳味漸漸溢出去，也等路燈三不五時共in炤一下。",
          "Jit8--si5 ti7 kim-ng5 e5 jit8-thau5 e7-kha, khui kah chhio3-bun5-bun5 e5 hoe, hoe2-ang5--e5, hun2-ang5-a2, iu3-ng5--e5, toa7-lui2--e5, se3-lui2--e5 long2 tiam7-tiam7 khia7 ti7 hia; tan2 hong ka7 in e5 phang-bi7 chiam7-chiam7 ek--chhut-khi3, ia7 tan2 lou7-teng sam-put-gou7-si5 ka7 in chhio7--chit8-e7."
        ],
        [
          "日時，明朗、華麗的景色ka2-na2是現代的彩色片，這時變做恬靜、樸素古典的烏白片。",
          "Jit8--si5, beng5-long2, hoa5-le7 e5 keng2-sek ka2-na2 si7 hian7-tai7 e5 chhai2-sek-phinn3, chit-si5 pian3-cho3 tiam7-cheng7, phou3-sou3 kou2-tian2 e5 ou-peh8-phinn3."
        ],
        [
          "時間也變做無親像日時遐爾緊：時鐘關佇厝內，錶仔嘛烏趖趖，看be7清楚，kan-tann樹仔頂歇睏的鳥仔，不時啁啁叫，提醒我毋是烏暗暝唯一的存在。",
          "Si5-kan ia7 pinn3-cho3 bo5 chhin-chhiunn7 jit8--si5 hiah-ni7 kin2: si5-cheng koainn ti7 chhu3-lai7, pio2-a2 ma7 ou-so5-so5, khoann3 be7 chheng-chho2, kan-tann chhiu7-a2 teng2 hioh-khun3 e5 chiau2-a2, put-si5 chiuh-chiuh-kio3, the5-chhenn2 goa2m7 si7ou-am3-me5 ui5-it e5 chun5-chai7."
        ],
        [
          "攑頭看，天ka2-na2是圓的烏絲絨的天棚，有真濟粒白sut-sut、金爍爍、細細的光點：in共這烏甲真齊的天色，增加美麗、溫柔，閣神秘的光采。遮的星閣真認份，無光甲共規个天頂佔牢咧，也無共夜色變做白色，kan-tann乖乖徛佇頂面，排做真整齊閣真複雜的圖案。",
          "Giah8-thau5 khoann3, thinn ka2-na2 si7 inn5 e5 ou-si-jiong5 e5 thian-pong5, u7 chin che7 liap8 peh8-sut-sut, kim-sih-sih, se3-se3 e5 kng-tiam2: in ka7 che ou kah chin chiau5 e5 thinn-sek, cheng-ka bi2-le7, un-jiu5, koh sin5-pi3 e5 kong-chhai2. chiah-e5 chhenn koh chin jin7-hun7, bo5 kng kah ka7 kui-e5 thinn-teng2 chiam3 tiau5--leh, ia7 bo5 ka7 ia7-sek pinn3-cho3 peh8-sek, kan-tann koai-koai khia7 ti7 teng2-bin7, pai5 cho3 chin cheng2-che5 koh chin hok8-chap8 e5 tou5-an3."
        ],
        [
          "若是熱天的暗時，若是我猶閣少年，我會倒佇草埔頂懸，用目睭看去，看講看會著偌濟真遠、真暗的星：看講分會出佗一粒是紅的，佗一粒是藍的；嘛用目睭共星座圖連線，看連會得出幾種無仝的圖案。熱天的星夜，涼涼真爽，樹仔、花、佮草的芳味活活佇暗夜中傳送，身軀邊飛的蟲仔抑是遠遠的鳥仔kam2會是Shakespeare戲劇「仲夏夜夢」中的仙女變的？",
          "Na7 si7joah8-thinn e5 am3-si5,na7 si7goa2 iau2-koh siau3-lian5, goa2 e7 to2 ti7 chhau2-pou teng2-koan5, iong7 bak8-chiu khoann3--khi3, khoann3 kong2 khoann3 e7 tioh8 joa7 che7 chin hng7, chin am3 e5 chhenn: khoann3 kong2 hun e7 chhut toh chit8 liap8 si7 ang5--e5, toh chit8 liap8 si7 na5--e5; ma7 iong7 bak8-chiu ka7 chhenn-cho7-tou5 lian5-soann3, khoann3 lian5 e7-tit chhut kui2 chiong2 bo5-kang5 e5tou5-an3. Joah8-thinn e5 chhenn-ia7, liang5-liang5 chin song2, chhiu7-a2, hoe, kap chhau2 e5 phang-bi7 oah8-oah8 ti7 am3-ia7 tiong thoan5-sang3, sin-khu pinn poe e5 thang5-a2iah si7hng7-hng7 e5 chiau2-a2 kam2 e7 si7 Shakespeare hi3-kiok8 “Tiong7-ha7 ia7-bang7” tiong e5 sian-lu2 pian3--e5?"
        ],
        [
          "若是秋天的暗時，秋風涼涼嘛小可會冷，我會看遠遠的星，想著遠遠的真濟朋友，kam2會嘛咧想我？我會一面看星，一面想寫予朋友的批。",
          "Na7 si7chhiu-thinn e5 am3-si5, chhiu-hong liang5-liang5 ma7 sio2-khoa2 e7 leng2, goa2 e7 khoann3 hng7-hng7 e5 chhenn, siunn7 tioh8 hng7-hng7 e5 chin che7 peng5-iu2, kam2 e7 ma7 leh siunn7 goa2? Goa2 e7 chit8-bin7 khoann3 chhenn, chit8-bin7 siunn7 sia2 hou7 peng5-iu2 e5 phoe."
        ],
        [
          "若到冬天的暗時，我大概袂徛佇遮後壁園看星，「冬天風，真難當」，我會坐佇厝內，透過窗仔門，來看冬天的星。冷枝枝的風，ka2-na2冰角仝款，共空氣冰甲若像冰bi3-luh，嘛共彼寡光爍爍的星冰著閣較光，閣較清，嘛閣較媠。Schubert「冬之旅」內底彼位佇冬天流浪的旅行者，kam2嘛有看著伊頭殼頂的星？",
          "Na7 kau3 tang-thinn e5 am3-si5, goa2 tai7-khai3 be7 khia7 ti7 chia au7-piah-hng5 khoann3 chhenn, “tang-thinn hong, chin lan5 tong”, goa2 e7 che7 ti7 chhu3-lai7, thau3-koe3 thang-a2-mng5, lai5 khoann3 tang-thinn e5 chhenn. Leng2-ki-ki e5 hong, ka2-na2 peng-kak kang7-khoan2, ka7 khong-khi3 peng kah na2-chhiunn7 peng bi3-luh, ma7 ka7 hit-koa2 kng-sih-sih e5 chhenn peng tioh8 koh-khah kng, koh-khah chheng, ma7 koh-khah sui2. Schubert “Tang-chi-lu2” lai7-te2 hit ui7 ti7 tang-thinn liu5-long7 e5 lu2-heng5-chia2, kam2 ma7 u7 khoann3 tioh8 i thau5-khak teng2 e5 chhenn?"
        ],
        [
          "但是tsit-ma2是春天的暗時。五月的春風，燒燒閣有一點仔涼。我佇園中散步，行來彼欉李仔樹下跤。樹葉佇暗夜中看來烏沁沁，我用手去摸葉仔，幽幽閣有一點仔澀澀的感覺；樹仔頂抑是佗位有鳥仔咧叫，這應該毋是暗光鳥。",
          "Tan7-si7 chit-ma2 si7 chhun-thinn e5 am3-si5. Gou7--goeh8 e5 chhun-hong, sio-sio koh u7 chit8-tiam2-a2 liang5. Goa2 ti7 hng5 tiong san3-pou7, kiann5 lai5 hit chang5 li2-a2-chhiu7 e7-kha. Chhiu7-hioh8 ti7 am3-ia7 tiong khoann3 lai5 ou-sim3-sim3, goa2 iong7 chhiu2 khi3 bong hioh8-a2, iu-iu koh u7 chit8-tiam2-a2 siap-siap e5 kam2-kak; chhiu7-a2 teng2iah si7toh-ui7 u7 chiau2-a2 leh kio3, che eng-kaim7 si7am3-kong-chiau2."
        ],
        [
          "我閣行來玫瑰花栽的邊仔，遮較開闊，看星也較清楚。攑頭一下看，攏是先看著彼七粒連做水khat仔的北斗七星，以及附近的獵戶星座。我閣行去新種的桃仔樹以及紅柿欉的邊仔。",
          "Goa2 koh kiann5 lai5 mui5-kui3 hoe-chai e5 pinn--a2, chia khah khui-khoah, khoann3 chhenn ia7 khah chheng-chho2. Giah8-thau5 chit8-e7 khoann3, long2 si7 seng khoann3 tioh8 hit chhit liap8 lian5cho3 chui2-khat-a2 e5 pak-tau2 chhit-chhenn, i2-kip8 hu7-kin7 e5 lah8-hou7 chhenn-cho7. Goa2 koh kiann5 khi3 sin cheng3 e5 tho5-a2-chhiu7 i2-kip8 ang5-khi7 chang5 e5 pinn--a2."
        ],
        [
          "這寡樹仔栽，佮我的查某囝差不多平懸，佇星的光下面看著袂輸咧睏的款。少年的，緊睏，緊睏，一暝大一寸。我看ng3天，大部分的星，我攏毋知名，但是對in的形嘛加減有一點仔印象。這寡星嘛ka2-na2咧共我nih目，不斷咧爍一下，爍一下，噯，至少，咱嘛見面幾若十冬矣。",
          "Chit-koa2 chhiu7-a2-chai, kap goa2 e5 cha-bou2-kiann2 chha-put-to penn5 koan5, ti7 chhenn e5 kng e7-bin7 khoann3 tioh8 be7-su leh khun3 e5 khoan2. Siau3-lian5--e5, kin2 khun3, kin2 khun3, chit8 me5 toa7 chit8 chhun3. Goa2 khoann3 ng3 thinn, toa7 pou7-hun7 e5 chhenn, goa2 long2m7 chaimia5, tan7-si7 tui3 in e5 heng5 ma7 ke-kiam2 u7 chit8-tiam2-a2 in3-siong2. Chit-koa2 chhenn ma7 ka2-na2 leh ka7 goa2 nih-bak8, put-toan7leh sih--chit8-e7, sih--chit8-e7, aih, chi3-chio2, lan2 ma7 kinn3-bin7 kui2-na7 chap8 tang--a."
        ],
        [
          "星夜伴我度過少年，佮進入中年。會記得，往過有幾擺暗時無睏，抑是透早起來，看烏色的天棚漸漸變淺去，變做深藍色，閣變做淺藍色，尾仔閣透濫一寡白色。",
          "Chhenn-ia7 phoann7 goa2 tou7-koe3 siau3-lian5, kap chin3-jip8 tiong-lian5. E7-ki3-tit, eng2-koe3 u7 kui2 pai2 am3-si5 bo5 khun3,iah si7thau3-cha2khi2--lai5, khoann3 ou-sek e5 thian-pong5 chiam7-chiam7 pian3 chhian2 khi3, pinn3-cho3 chhim-na5-sek, koh pinn3-cho3 chhian2-na5-sek, boe2--a2 koh thau3-lam7 chit8-koa2 peh8-sek."
        ],
        [
          "原本金爍爍的光點，嘛佇東方炤來的白光中慢慢淺去，hua去。會記佇黃昏欲暗的時，看暗時的彩霞那退色去，第一粒上光的星佇天邊出現，彼是暮色之星（金星），真媠的星，Wagner為這粒星做過彼條名曲「暗星之歌」（Odumeinholder Abendstern)。佇這粒上光、上水的星出來無偌久以後，咈一下，天就暗落來，烏絲絨閣披起佇頂面，一个星光燦爛的夜就閣開始矣。",
          "Goan5-pun2 kim-sih-sih e5 kng-tiam2, ma7 ti7 tang-hong chhio7--lai5 e5 peh8-kng tiong ban7-ban7 chhian2 khi3, hoa--khi3. E7-ki3 ti7 hong5-hun beh am3 e5 si5, khoann3 am3-si5 e5 chhai2-he5 na2 the3-sek khi3, te7-it liap8 siong7 kng e5 chhenn ti7 thinn-pinn chhut-hian7, he si7 bou7-sek chi chhenn (Kim-chhenn), chin sui2 e5 chhenn, Wagner ui7 chit liap8 chhenn cho3 koe3 hit tiau5 beng5-khek “Am3-chhennchi-koa” (Odumeinholder Abendstern). Ti7 chit liap8 siong7 kng, siong7 sui2 e5 chhenn chhut--lai5 bo5 joa7 ku2 i2-au7, hut--chit8-e7, thinn to7 am3--loh8-lai5, ou-si-jiong5 koh phi khi2 ti7 teng2-bin7, chit8 e5 chhenn-kng chhan3-lan7 e5 ia7 to7 koh khai-si2--a."
        ]
      ],
      "篇名": "星夜"
    }
  ]
}
