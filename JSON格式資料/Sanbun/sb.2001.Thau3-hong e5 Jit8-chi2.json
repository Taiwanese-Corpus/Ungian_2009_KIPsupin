{
  "作者": "Ami",
  "出版年": "2001",
  "出版者": "TGB學生台語文促進會",
  "文類": "散文",
  "書寫系統": "漢羅",
  "資料": [
    {
      "段": [
        [
          "我自細han3就ai3聽風teh吹e5聲，hit種聲真特別。細han3 toa3 ti7花蓮，goan2厝後壁本chiann5有 1大遍竹林； ti7我國小 2年e5時竹林無--去-a，變做學校，自an2-ne了後，我koh khah an2-choann2 ma7看be7著風ti7 kui遍竹林nng3來nng3去e5情形--loh。",
          "Goa2 chu7 se3-han3 tio7 ai3 thiann hong teh chhoe e5 siann, hit chiong2 siann chin tiat8-piat8. Se3-han3 toa3 ti7 Hoa-lian, goan2 chhu3 au7-piah pun2-chiann5 u7 chit8-toa7-phian3 tek-na5; ti7 goa2 kok-sio2 2 ni5 e5 si5 tek-na5 bo5--khi3-a, pian3-cho3 hak8-hau7, chu7 an2-ne liau2-au7, goa2 koh khah an2-choann2 ma7 khoann3 be7 tioh8 hong ti7 kui-phian3 tek-na5 nng3 lai5 nng3 khi3 e5 cheng5-heng5--loh."
        ],
        [
          "Gin2-a2時，我tiann7-tiann7 khia7 ti7窗a2邊聽風e5聲。In ti7竹林內面sng2 kah真歡喜，an2-ne我就會看見目chiu前有 1遍青色e5海湧輕輕a2 tui3我湧--來。",
          "Gin2-a2 si5, goa2 tiann7-tiann7 khia7 ti7 thang-a2 pinn thiann hong e5 siann. In ti7 tek-na5 lai7-bin7 sng2 kah chin hoann-hi2, an2-ne goa2 tio7 e7 khoann3-kinn3 bak8-chiu-cheng5 u7 chit8 phian3 chhinn-sek e5 hai2-eng2 khin-khin-a2 tui3 goa2 eng2--lai5."
        ],
        [
          "花蓮e5 koann5--人風真thau3。若是行ti7路中央，恐驚像我hiah-ni7細han3 e5 gin2-a2，long2會hong5吹kah m7知toh位去ma7無tiann7-tioh8--leh。",
          "Hoa-lian e5 koann5--lang5 hong chin thau3. Na7 si7 kiann5 ti7 lou7-tiong-ng, khiong2-kiann chhiunn7 goa2 hiah-ni7 se3-han3 e5 gin2-a2, long2 e7 hong5 chhoe kah m7 chai toh-ui7 khi3 ma7 bo5 tiann7-tioh8--leh."
        ],
        [
          "Tak8-pian3斟酌聽風e5聲，long2會感覺著心內有 1種幸福感。Hit種聲就ka2-na2茶kou2內e5水當teh滾e5聲； ma7親像teh khou-si-a2，1聲lam7過 1聲，hiah-ni7清楚，hiah-ni7好聽。",
          "Tak8-pian3 chim-chiok thiann hong e5 siann, long2 e7 kam2-kak tioh8 sim-lai7 u7 chit8 chiong2 heng7-hok-kam2. Hit chiong2 siann tio7 ka2-na2 te5-kou2 lai7 e5 chui2 tng teh kun2 e5 siann; ma7 chhin-chhiunn7 teh khou-si-a2, chit8 siann lam7 koe3 chit8 siann, hiah-ni7 chheng-chho2, hiah-ni7 ho2-thiann."
        ],
        [
          "若是聽著風e5聲，iah是風來long3窗a2 e5時chun7，我就會chong5到窗a2邊，真歡喜ka7 in講：「我e5朋友，lin2 koh來--a！」我phak ti7 hia，hou7風吹我e5面，注神聽in teh講話。",
          "Na7 si7 thiann tioh8 hong e5 siann, iah si7 hong lai5 long3 thang-a2 e5 si5-chun7, goa2 tio7 e7 chong5 kau3 thang-a2 pinn, chin hoann-hi2 ka7 in kong2: “Goa2 e5 peng5-iu2, lin2 koh lai5--a!” Goa2 phak ti7 hia, hou7 hong chhoe goa2 e5 bin7, chu3-sin5 thiann in teh kong2-oe7."
        ],
        [
          "國小 2年beh升 3年e5時，hit遍竹林soah漸漸消失--去-a。有幾lo7工long2看著怪手ka7 1欉koh 1欉竹a2 e5根oe2--起-來，風飛砂si3-ke3飛； 厝--nih e5窗a2 long2關kah bat8-bat8-bat8。",
          "Kok-sio2 2 ni5 beh seng 3 ni5 e5 si5, hit phian3 tek-na5 soah chiam7-chiam7 siau-sit--khi3-a. U7 kui2 lo7 kang long2 khoann3 tioh8 koai3-chhiu2 ka7 chit8 chang5 koh chit8 chang5 tek-a2 e5 kin oe2--khi2-lai5, hong-poe-soa si3-ke3 poe; chhu3--nih e5 thang-a2 long2 koainn kah bat8-bat8-bat8."
        ],
        [
          "竹林無--去-a。",
          "Tek-na5 bo5--khi3-a."
        ],
        [
          "連續幾日暗暝，我long2聽著風teh大聲hau2。In一直大力long3窗a2，ka2-na2想beh問--我：「青色e5海湧toh位去--a，goan2 nah會long2看無？」我無去開窗a2，ma7無ka7應話。Tak8暗，我long2含目屎khun3--去。",
          "Lian5-soa3 kui2 jit8 am3-mi5, goa2 long2 thiann tioh8 hong teh toa7-siann hau2. In it-tit8 toa7-lat8 long3 thang-a2, ka2-na2 siunn7 beh mng7--goa2: “Chhinn-sek e5 hai2-eng2 toh-ui7 khi3--a, goan2 nah e7 long2 khoann3 bo5?” Goa2 bo5 khi3 khui thang-a2, ma7 bo5 ka7 in3-oe7. Tak8-am3, goa2 long2 kam5 bak8-sai2 khun3--khi3."
        ],
        [
          "搬來台北幾lo7年--a，ma7 chiok久m7 bat聽過風當teh thau3 e5聲。Tak8-pai2想起hit-chun7花蓮thau3風e5日子，就親像風koh teh ka7我問：「青色e5海湧ti7 toh位？ Goan2 nah會long2無看見？」",
          "Poann lai5 Tai5-pak kui2 lo7 ni5--a, ma7 chiok ku2 m7 bat thiann koe3 hong tng teh thau3 e5 siann. Tak8-pai2 siunn7 khi2 hit-chun7 Hoa-lian thau3 hong e5 jit8-chi2, tio7 chhin-chhiunn7 hong koh teh ka7 goa2 mng7: “Chhinn-sek e5 hai2-eng2 ti7 toh-ui7? Goan2 nah e7 long2 bo5 khoann3--kinn3?”"
        ]
      ],
      "篇名": "Thau3-hong e5 Jit8-tsi2"
    }
  ]
}
