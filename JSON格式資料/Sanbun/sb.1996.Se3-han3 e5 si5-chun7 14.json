{
  "作者": "尤榮坤",
  "出版年": "1996",
  "出版者": "無",
  "文類": "散文",
  "書名": "細漢e5時陣──尤榮坤台文作品集",
  "書寫系統": "漢羅",
  "資料": [
    {
      "段": [
        [
          "相信 na7 有 ti7 庄跤 toa3 過 e5 儂，long2 應該有chit e5 印象，khah 早 e5 便所無像 chit-ma2 是用化學 e5，會tang3 用沖 e5，khah 早 e5 便所是用二塊枋 a2，中央挖 chit8空，儂khu5 ti7 hia，na7 無 to7 是挖 chit8 條 na2 溝 a2 e5形，雙跤chiah khu5 ti7 hia 大解，亦有儂叫做納田租。 Khah早 e5 儂真巧，ka7 天然 e5 theh8 去沃菜，菜收成了後，儂食菜，食菜後又koh 放出來，身體 ma7 boe7-bai2，顛倒 chit-ma2用化學 e5肥料，上便所 e5 衛生 ma7 有改善，咱 e5 健康狀況soah 無 khah 早 e5 好，這是 chit8 e5 真奇怪 e5 現象。",
          "Siong-sin3 na7 u7 ti7 chng-kha toa3--koe3 e5 lang5, long2 eng-kai u7 chit e5 in3-siong2, khah-cha2 e5 pian7-sou2 bo5 chhiunn7 chit-ma2 si7 iong7 hoa3-hak8--e5, e7-tang3 iong7 chhiang5--e5, khah-cha2 e5 pian7-sou2 si7 iong7 nng7 te3 pang-a2, tiong-ng ou2 chit8 khang, lang5 khu5 ti7 hia, na7 bo5 to7 si7 ou2 chit8 tiau5 na2 kau-a2 e5 heng5, siang-kha chiah khu5 ti7 hia toa7-kai2, ia7 u7 lang5 kio3-cho3 lap8 chhan5-chou. Khah-cha2 e5 lang5 chin khiau2, ka7 thian-jian5 e5 theh8 khi3 ak-chhai3, chhai3 siu-seng5 liau2-au7, lang5 chiah8-chhai3, chiah8-chhai3 au7 iu7-koh pang3--chhut-lai5, sin-the2 ma7 boe7-bai2, tian-to3 chit-ma2 iong7 hoa3-hak8 e5 pui5-liau7, siong7 pian7-sou2 e5 oe7-seng ma7 u7 kai2-sian7, lan2 e5 kian7-khong chong7-hong2 soah bo5 khah-cha2 e5 ho2, che si7 chit8 e5 chin ki5-koai3 e5 hian7-siong7."
        ],
        [
          "Ti7 我印象中，我生活 e5 庄 a2 頭，有三間公共便所，其中有chit8 間是阮阿公起 e5，離阮 tau 無 kai3 遠，chit 間便所有百分之八十五庄內 e5儂 teh 使用，阮阿公所建造 e5 便所有三間，分做一、二、三，通常儂 long2 愛 khu5 第一間 kap 第二間，因為第三間 e5 門經常歹去，造成真 choe7 儂 e5 困擾。其它 e5 二間雖然是公立 e5，其實是私立 e5，真少儂會去 hia 使用，可能是這二間便所 e5 主儂，做儂 boe7 親切、真好鬥陣 e5關係。",
          "Ti7 goa2 in3-siong2 tiong, goa2 seng-oah8 e5 chng-a2-thau5, u7 sann keng kong-kiong7 pian7-sou2, ki5-tiong u7 chit8 keng si7 goan2 a-kong khi2--e5, li7 goan2 tau bo5 kai3 hng7, chit keng pian7-sou2 u7 pah-hun chi peh-chap8-gou7 chng-lai7 e5 lang5 teh su2-iong7, goan2 a-kong sou2 kian3-cho7 e5 pian7-sou2 u7 sann keng, hun cho3 it, ji7, sann, thong-siong5 lang5 long2 ai3 khu5 te7 it keng kap te7 ji7 keng, in-ui7 te7-sann keng e5 mng5 keng-siong5 phainn2--khi3, cho7-seng5 chin choe7 lang5 e5 khun3-jiau2. Ki5-tha e5 nng7 keng sui-jian5 si7 kong-lip8--e5, ki5-sit8 si7 su-lip8--e5, chin chio2 lang5 e7 khi3 hia su2-iong7, kho2-leng5 si7 chit nng7 keng pian7-sou2 e5 chu2-lang5, cho3-lang5 boe7 chhin-chhiat, chin ho2 tau3-tin7 e5 koan-he7."
        ],
        [
          "細漢時陣 siong7-kai3 驚三頓 kap khu5 便所有關係 e5 代誌, 第一to7 是 tu2 tioh8 落雨天，na7 想 beh 大解 chit8 下，to7 chiok 煩惱 e5，m7 知 beh an2-noa2，家己行動無方便，無方便gia5 雨傘，to7 hou7 雨淋 kah tam5 糊糊，而且入去便所，tann5 khu5 落去 e5 時陣 nia7-nia7, 便所無厝頂 thang 好kham3 蓋，所以有當時 a 便所會積水，koh 會噴 chit8-koa2 物件起來，想起來 koh 會驚，雖然這講起來無 siann2 典雅、高雅，但是這是chit8 e5 真真實 e5 生活體驗。第二 siong7 驚 e5 to7是na7 便所有儂，to7 無法度入去 a，因為其它二間便所離阮tau chiok 遠 e5。第三項顧慮 to7 是 tu2 tioh8 暗時 e5時陣，無的確汝會認為目睭失明 e5 儂，暗時上便所，應該無目金 e5 儂hiah可怕chiah tioh8，an2-ne 恁 to7 錯 lou3，為 siann2-me2？這有二點，na7 睏kah chit8 半暝 e5 時陣，想 beh 大解，愛家己 chit8 e5 儂出去，歹勢 chhoe7 儂 chham 我出去，加上暗時路 e5 long2 會 khe3 chit8-koa2 障礙物，無小心 long2 會去踢tioh8，當然日時 ma7 會，但是有 chit8-koa2 好心 e5 長輩 ,會ka7 我講頭前有物件，而且日時 ma7 khah 少障礙物，包括鐵馬、ou-tou2-bai2 、跤踏車 khe3 tiam3 路 e5，暗時to7無仝款。上便所對真 choe7 儂來講，會 tang3 na2 khu5 便所 na2看報紙，會tang3 講是其樂融融，但是對我 chit8 e5 庄跤大漢e5失明人來講，是 chit8 件 chiok 無爽快e5 代誌。",
          "Se3-han3 si5-chun7 siong7-kai3 kiann sann-tng3 kap khu5 pian7-sou2 u7 koan-he7 e5 tai7-chi3, te7-it to7 si7 tu2 tioh8 loh8-hou7-thinn, na7 siunn7 beh toa7-kai2 chit8-e7, to7 chiok hoan5-lo2--e5, m7 chai beh an2-noa2, ka-ti7 heng5-tong7 bo5 hong-pian7, bo5 hong-pian7 gia5 hou7-soann3, to7 hou7 hou7 lam5 kah tam5-kou5-kou5, ji5-chhiann2 jip8 khi3 pian7-sou2, tann5 khu5--loh8-khi3 e5 si5-chun7 nia7-nia7, pian7-sou2 bo5 chhu3-teng2 thang ho2 kham3-koa3, sou2-i2 u7 tang-si5-a pian7-sou2 e7 chek-chui2, koh e7 phun3 chit8-koa2 mih8-kiann7 khi2--lai5, siunn7--khi2-lai5 koh e7 kiann, sui-jian5 che kong2--khi2-lai5 bo5 siann2 tian2-nge2, ko-nga2, tan7-si7 che si7 chit8 e5 chin chin-sit8 e5 seng-oah8 the2-giam7. Te7-ji7 siong7 kiann--e5 to7 si7 na7 pian7-sou2 u7 lang5, to7 bo5 hoat-tou7 jip8--khi3-a, in-ui7 ki5-tha nng7 keng pian7-sou2 li7 goan2 tau chiok hng7--e5. Te7-sann hang7 kou3-lu7 to7 si7  tu2 tioh8 am3-si5 e5 si5-chun7, bo5 tek-khak li2 e7 jin7-ui7 bak8-chiu sit-beng5 e5 lang5, am3-si5 siong7 pian7-sou2, eng-kai bo5 bak8-kim e5 lang5 hiah kho2-pha3 chiah tioh8, an2-ne lin2 to7 chho3--lou3, ui7-siann2-me2? Che u7 nng7 tiam2, na7 khun3 kah chit8-poann3 me5 e5 si5-chun7, siunn7 beh toa7-kai2, ai3 ka-ti7 chit8 e5 lang5 chhut--khi3, phainn2-se3 chhoe7 lang5 chham goa2 chhut--khi3, ka-siong7 am3-si5 lou7--e5 long2 e7 khe3 chit8-koa2 chiong-gai7-but8, bo5 sio2-sim long2 e7 khi3 that--tioh8, tong-jian5 jit8--si5 ma7 e7, tan7-si7 u7 chit8-koa2 ho2-sim e5 tiong2-poe3, e7 ka7 goa2 kong2 thau5-cheng5 u7 mih8-kiann7, ji5-chhiann2 jit8-si5 ma7 khah chio2 chiong-gai7-but8, pau-khoah thih-be2, ou-tou2-bai2, kha-tah8-chhia khe3 tiam3 lou7--e5, am3-si5 to7 bo5 kang7-khoan2. Siong7 pian7-sou2 tui3 chin choe7 lang5 lai5 kong2, e7-tang3 na2 khu5 pian7-sou2 na2 khoann3 po3-choa2, e7-tang3 kong2 si7 ki5-lok8-iong5-iong5, tan7-si7 tui3 goa2 chit8 e5 chng-kha toa7-han3 e5 sit-beng5-lang5 lai5 kong2, si7 chit8 kiann7 chiok bo5 song2-khoai3 e5 tai7-chi3."
        ],
        [
          "更加有 chit8 點，值得 theh8 出來 kap tak8 家分享 e5，to7 是因為我e5 跤自細漢to7 小兒麻痺，完全靠倒跤手來支持我e5 重量，所以有當時 a，na7 khu5 khah 久 e5 時陣，倒跤long2 會 chan3 boe7 tiau5，na7 chan3 boe7 tiau5 e5 時陣 beh an2-noa2，我to7 開始想 chit8 e5 辦法，to7 是用倒手去靠便所 e5 門，ka7 門勉強 chhih8 tiau5--e5，kui 仙儂 choann5-a2向頭前 chhu 過，變做用手 ka7 儂chhu tui3 頭前，kha-chhng ia2 是 ti7 後壁，m7 知 an2-ne 講讀者是 m7 是有法度理解。",
          "Keng7-ka u7 chit8 tiam2, tat8-tit theh8 chhut lai5 kap tak8-ke hun-hiong2--e5, to7 si7 in-ui7 goa2 e5 kha chu7 se3-han3 to7 sio2-ji5-ba5-pi3, oan5-choan5 kho3 to3-kha-chhiu2 lai5 chi-chhi5 goa2 e5 tang7-liong7, sou2-i2 u7 tang-si5-a, na7 khu5 khah ku2 e5 si5-chun7, to3-kha long2 e7 chan3 boe7 tiau5, na7 chan3 boe7 tiau5 e5 si5-chun7 beh an2-noa2, goa2 to7 khai-si2 siunn7 chit8 e5 pan7-hoat, to7 si7 iong7 to3-chhiu2 khi3 kho3 pian7-sou2 e5 mng5, ka7 mng5 bian2-kiong2 chhih8 tiau5--e5, kui-sian lang5 choann5-a2 hiong3 thau5-cheng5 chhu--koe3, pian3-cho3 iong7 chhiu2 ka7 lang5 chhu tui3 thau5-cheng5, kha-chhng ia2 si7 ti7 au7-piah, m7 chai an2-ne kong2 thok8-chia2 si7 m7 si7 u7 hoat-tou7 li2-kai2."
        ],
        [
          "話講 kah chia 來，有 e5 儂會認為這種話題無值得寫，但是, 生活是chit8 種 chiok 實在 e5 記錄，生活 to7 是 chit8 e5儂伊人生中點點滴滴 e5 記錄。生活 e5 現象，如果 na7 會 tang3抹烏、會 tang3用假 e5 描寫方式，講 chit8-koa2 無影無chiah、無事實 e5 景象，na7 an2-ne 生活這二字 to7 無貼切，所以我主張 chit8 e5 儂應該勇敢去面對伊 e5生活，而且堅強去面對伊e5 性命，an2-ne 這種 e5 人生 chiah 有意義，這種 e5 心態chiah 有正常。",
          "Oe7 kong2 kah chia lai5, u7 e5 lang5 e7 jin7-ui7 chit chiong2 oe7-te5 bo5 tat8-tit sia2, tan7-si7, seng-oah8 si7 chit8 chiong2 chiok sit8-chai7 e5 ki3-lok8, seng-oah8 to7 si7 chit8 e5 lang5 i jin5-seng tiong tiam2-tiam2 tih-tih e5 ki3-lok8. Seng-oah8 e5 hian7-siong7, ju5-ko2 na7 e7-tang3 boah-ou, e7-tang3 iong7 ke2 e5 biau5-sia2 hong-sek, kong2 chit8-koa2 bo5 iann2 bo5 chiah, bo5 su7-sit8 e5 keng2-siong7, na7 an2-ne seng-oah8 chit nng7 ji7 to7 bo5 tah-chhiat, sou2-i2 goa2 chu2-tiunn chit8 e5 lang5 eng-kai iong2-kam2 khi3 bin7-tui3 i e5 seng-oah8, ji5-chhiann2 kian-kiong5 khi3 bin7-tui3 i e5 senn3-mia7, an2-ne chit chiong2 e5 jin5-seng chiah u7 i3-gi7, chit chiong2 e5 sim-thai7 chiah u7 cheng3-siong5."
        ]
      ],
      "篇名": "細漢e5時陣 14  Khu5 便所e5時陣"
    }
  ]
}
