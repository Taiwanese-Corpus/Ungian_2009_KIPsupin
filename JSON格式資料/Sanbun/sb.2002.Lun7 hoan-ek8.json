{
  "作者": "Makatau Loan",
  "出版年": "2002",
  "出版者": "Tai5-oan5-ji7雜誌",
  "文類": "散文",
  "書寫系統": "羅馬字",
  "資料": [
    {
      "段": [
        [
          "（Kap Aiadis A. Ajubab相嗆聲）",
          "(Kap Aiadis A. Ajubab Sio Chhiang3-siaN)"
        ],
        [
          "講到台華、華台對譯",
          "Kong2 kau3 Tai5-Hoa5, Hoa5-Tai5 Tui3-ek8"
        ],
        [
          "「翻譯有2項ai3講，第1是創作，第2是欺騙。」我e5 gio5--e5 Aiadis A. Ajubab an2-ne講。",
          "“Hoan-ek8 u7 2 hang7 ai3 kong2, te7 1 si7 chhong3-chok, te7 2 si7 khi-phian3.” Goa2 e5 gio5--e5 Aiadis A. Ajubab an2-ne kong2."
        ],
        [
          "我無啥beh信，走去圖書館peng2冊。",
          "Goa2 bo5 siaN2 beh sin3. Chau2 khi3 Tou5-su-koan2 peng2 chheh."
        ],
        [
          "Roman Jacobson講，「Tui3本底e5意思來講，詩篇是無法度翻譯--e5(Poetry by definition is untranslatable)，tu2-a2會使有創作性e5 chhiau5-soa2(creative transposition)。」",
          "Roman Jacobson kong2, “Tui3 pun2-te2 e5 i3-su3 lai5 kong2, si-phian si7 bo5 hoat-tou7 hoan-ek8--e5 (Poetry by definition is untranslatable), tu2-a2 e7-sai2 u7 chhong3-chok seng3 e5 chhiau5-soa2 (creative transposition).”"
        ],
        [
          "George Henry Lewes講，「雖罔有第1 gau5 e5扑拼，成功e5翻譯作品只不過是接近原著na7-tiaN7。1篇翻譯tu2-a2會使成做1篇好e5 翻譯，連beh做1個原著e5分身to無可能（A translation may be good as translation，but it can not be an adequate reproduction of the original）。」",
          "George Henry Lewes kong2, “Sui-bong2 u7 te7 1 gau5 e5 phah-piaN3, seng5-kong e5 hoan-ek8 chok-phin2 chi2 put ko3 si7 chiap-kin7 goan5-tu3 na7-tiaN7. Chit8 phiN hoan-ek8 tu2-a2 e7-sai2 chiaN5-cho3 chit8 phiN ho2 e5 hoan-ek8, lian5 beh cho3 chit8 e5 goan5-tu3 e5 hun-sin to bo5 kho2-leng5 (A translation may be good as translation, but it can not be an adequate reproduction of the original).”"
        ],
        [
          "Lou7-se-a e5 巴爾胡達羅夫講，「100% e5相像是翻譯者應該走chhoe7--e5，m7-ku2也是永遠無可能達成e5目標。Hiah-e5 m7是現實，姑不二chiong只是理想。」",
          "Lou7-se-a e5 巴爾胡達羅夫 kong2, “100% e5 sio-siang7 si7 hoan-ek8-chia2 eng3-kai chau2-chhoe7--e5, m7-ku2 ia7 si7 eng2-oan2 bo5 kho2-leng5 tat8-seng5 e5 bok8-phiau. Hiah-e5 m7 si7 hian7-sit8, kou-put-ji7-chiong chi2-si7 li2-siong2.”"
        ],
        [
          "E2--e！這個m7成Ajubab koh真巧，lam7-sam2講--2-句-a2，煞比hiah e5世界tek e5學者講了較清楚、較有重點。",
          "E2--e! Chit e5 m7-chiaN5 Ajubab koh chin khiau2, lam7-sam2 kong2--2-ku3-a2, soa3 pi2 hiah e5 se3-kai3 tek e5 hak8-chia2 kong2 liau2 khah chheng-chho2, khah u7 tiong7-tiam2."
        ],
        [
          "各種語言有社會tek、文化tek，kap情感表達e5無同。 翻譯者因為文化內容、語法結構，kap創作風格各種條件e5 精差，特別是各樣e5成語掠m7-tioh8--去，同時代e5時行無理解，或者是去khap hit e5語言e5禁忌，無才調 thang用完全e5信息來譯出原著，無相共e5所在總--是ai3家己編、家己chhop。Kah是an2-ne，翻譯kiam2 m7是1款創作？講甚物「忠於原著」m7是teh講ham3話？Ajubab ka7西國e5「hamburger」翻做台語e5「ham7肉kap」，「7-eleven」翻做「七字仔e5 kam2仔店」，ka7「Parking lot」翻做「chhah車場」（m7是停車場），kiam2 m7是gau5過原文e5創作？",
          "Kok-chiong2 gi2-gian5 u7 sia7-hoe7 tek, bun5-hoa3 tek, kap cheng5-kam2 piau2-tat8 e5 bo5 tang5. Hoan-ek8-chia2 in-ui7 bun5-hoa3 loe7-iong5, gi2-hoat kiat-kou3, kap chhong3-chok hong-keh kok-chiong2 tiau5-kiaN7 e5 cheng-chha, tek8-piat8 si7 koh-iuN7 e5 seng5-gi2 liah8 m7-tioh8--khi3, tang5 si5-tai7 e5 si5-kiaN5 bo5 li2-kai2, hek8-chia2 si7 khi3 khap hit e5 gi2-gian5 e5 kim3-ki7, bo5 chai5-tiau7 thang eng7 oan5-choan5 e5 sin3-sit lai5 ek8 chhut goan5-tu3, bo5 sio-kang7 e5 sou2-chai7 chong2--si7 ai3 ka-ki7 pian, ka-ki7 chhop. Kah si7 an2-ne, hoan-ek8 kiam2 m7 si7 chit8 khoan2 chhong3-chok? Kong2 sim2-mih8 “tiong i5 goan5-tu3” m7 si7 teh kong2 ham3-oe7? Ajubab ka7 se-kok e5 “hamburger” hoan-cho3 Tai5-gi2 e5 “ham7-bah-kap”, “7-eleven” hoan-cho3 “chhit-ji7-a2 e5 kam2-a2-tiam3”, ka7 “Parking lot” hoan-cho3 “chhah-chhia-tiuN5”(m7 si7 theng5-chhia-tiuN5), kiam2 m7 si7 gau5 koe3 goan5-bun5 e5 chhong3-chok?"
        ],
        [
          "Ajubab講--e5，翻譯e5第2項「欺騙」講了愈較chhak8入去心肝iN2。 既然翻譯是創作，譯作kap原著無可能共款，iau2-ku2讀者看無原著，又koh相信譯作kap原著無增差，an2-ne kiam2 m7是欺騙？Ajubab koh講，支那國翻譯別國文上早、上大規模--e5是佛經。印度佛教e5「Nirvana」，支那人ka7翻做「涅槃」（意思是靈魂無受肉體e5 chah8擋，自由自在）。佛教內面koh有講佛陀釋迦摩尼80歲過身，眾弟子講做「Grand Nirvana」，支那人翻做「圓寂」。明明「Grand Nirvana」是「Nirvana」最高層e5境界，應該講是「大涅槃」抑是「極涅槃」較著，是an2-choaN2 ka7翻做「圓寂」？ 「Grand Nirvana」e5內涵kiam2有圓滿、靜寂e5意思ti7--teh？講佛祖死了後叫做「圓寂」，kiam2是支那人家己e5思想kap文化，nge7 beh piaN3 ti7印度人e5釋迦身上kiam2會通？若be7通，an2-ne 著是欺騙。",
          "Ajubab kong2--e5, hoan-ek8 e5 te7 2 hang7 “khi-phian3” kong2 liau2 ju2 khah chhak8 jip8 khi3 sim-koaN-iN2. Ki3-jian5 hoan-ek8 si7 chhong3-chok, ek8-chok kap goan5-tu3 bo5 kho2-leng5 kang7-khoan2, iau2-ku2 thok8-chia2 khoaN3 bo5 goan5-tu3, iu7-koh siong-sin3 ek8-chok kap goan5-tu3 bo5 cheng-chha, an2-ne kiam2 m7 si7 khi-phian3? Ajubab koh kong2, Chi-na2-kok hoan-ek8 pat8-kok-bun5 siong7 cha2, siong7 toa7 kui-bou5--e5 si7 Put8-keng. In3-tou7 Put8-kau3 e5 “Nirvana”, Chi-na2-lang5 ka7 hoan-cho3 “涅槃” (i3-su3 si7 leng5-hun5 bo5 siu7 jiok8-the2 e5 chah8-tong3, chu7-iu5 chu7-chai7). Put8-kau3 lai7-bin7 koh u7 kong2 Put8-to5 Sek-khia-mou5-ni5 80 hoe3 koe3-sin, chiong3 te7-chu2 kong2 cho3 “Grand Nirvana”, Chi-na2-lang5 hoan-cho3 “圓寂”. Beng5-beng5 “Grand Nirvana” si7 “Nirvana” choe3 ko chan5 e5 keng2-kai3, eng-kai kong2 si7 “大涅槃” a2 si7 “極涅槃” khah tioh8, si7 an2-choaN2 ka7 hoan-cho3 “圓寂”? “Grand Nirvana” e5 lai7-ham5 kiam2 u7 oan5-boan2, cheng7-chek e5 i3-su3 ti7--teh? Kong2 Put8-chou2 si2 liau2-au7 kio3-cho3 “圓寂”, kiam2 si7 Chi-na2-lang5 ka-ki7 e5 su-siuN2 kap bun5-hoa3, nge7 beh piaN3 ti7 In3-tou7-lang5 e5 Sek-khia sin-chiuN7 kiam2 e7 thong? Na7 be7 thong, an2-ne tioh8 si7 khi-phian3."
        ],
        [
          "Bat聽講有e5原著者真phok-kiat，kian3擺若遇著譯者著beh ka7人講，「你若翻譯好勢，我就beh ka7你e5譯作kheh8來hou7 bat lin2 e5字e5人，koh ka7翻轉來阮e5文，看有koh樣無。」 雖罔有淡薄仔teh蹧踢--人，m7-ku2 iau2是tui3翻譯者真好e5試煉。Hmh8！Kiam2有可能做2擺e5轉變koh seh8 hoan頭轉來原著？無啥可能。既然共值（equivalent）e5翻譯工課是ham3古，經過2遍koh 愈m7免講--lah。美國e5 gau5人Mark Twain有講起伊e5 1本小說ti7法國無甚物人teh看，是因為翻譯本太歹所成--e5。伊著bat家己ka7法文版提來翻轉來英語。 結果是完全走cheng--去。",
          "Bat thiaN-kong2 u7 e5 goan5-tu3-chia2 chin phok-kiat, kian3-pai2 na7 gu7 tioh8 ek8-chia2 tioh8 beh ka7 lang5 kong2, “Li2 na7 hoan-ek8 ho2-se3, goa2 chiu7 beh ka7 li2 e5 ek8-chok kheh8 lai5 hou7 bat lin2 e5 ji7 e5 lang5, koh ka7 hoan tng2 lai5 goan2 e5 bun5, khoaN3 u7 koh-iuN7 bo5.” Sui-bong2 u7 tam7-poh8-a2 teh chau-that--lang5, m7-ku2 iau2 si7 tui3 hoan-ek8-chia2 chin ho2 e5 chhi3-lian7. Hmh8! Kiam2 u7 kho2-leng5 cho3 2 pai2 e5 choan2-pian3 koh seh8 hoan-thau5 tng2 lai5 goan5-tu3? Bo5 siaN2 kho2-leng5. Ki3-jian5 kang7-tat8 (equivalent) e5 hoan-ek8 khang-khoe3 si7 ham3-kou2, keng-koe3 2 pian3 koh ju2 m7 bian2 kong2--lah. Bi2-kok e5 gau5-lang5 Mark Twain u7 kong2 khi2 i e5 chit8 pun2 siau2-soat ti7 Hoat-kok bo5 sim2-mih8 lang5 teh khoaN3, si7 in-ui7 hoan-ek8-pun2 thai3 bai2 sou2 chiaN5--e5. I tioh8 bat ka-ki7 ka7 Hoat-bun5-pan2 theh8 lai5 hoan tng2 lai5 Eng-gi2. Kiat-ko2 si7 oan5-choan5 chau2-cheng--khi3."
        ],
        [
          "若an2-ne beh知bat外國文化特色、文明進步m7攏ai3先去學著in e5語文才會sai2--tit？An2-ne也無通。世界現此時e5語言倚6，000種，若koh ka7已經滅亡--e5算--loe3超過150，000種（David Crystal，The Cambridge Encyclopedia of Language，2nd ed，Cambridge)。假使講翻譯是創作kap欺騙，咱著完全無法度知影另外1個語族in e5思想kap文化e5原汁實料？",
          "Na7 an2-ne beh chai-bat goa7-kok bun5-hoa3 tek8-sek, bun5-beng5 chin3-pou7 m7 long2 ai3 seng khi3 oh8 tioh8 in e5 gi2-bun5 chiah e7-sai2--tit? An2-ne ia7 bo5 thong. Se3-kai3 hian7-chhu2-si5 e5 gi2-gian5 oa2 6,000 chiong2, na7 koh ka7 i2-keng biat8-bong5--e5 sng3--loe3 chhiau-koe3 150,000 chiong2(David Crystal, The Cambridge Encyclopedia of Language, 2nd ed, Cambridge). Ka2-su2 kong2 hoan-ek8 si7 chhong3-chok kap khi-phian3, lan2 tioh8 oan5-choan5 bo5 hoat-tou7 chai-iaN2 leng7-goa7 chit8 e5 gi2-chok8 in e5 su-siuN2 kap bun5-hoa3 e5 goan5-chiap sit8-liau7?"
        ],
        [
          "甚至koh有1寡文化臭toaN7主義e5小sut-a2，in藉著翻譯hiah-e5 床母tai3--來e5欠缺，來講甚物原始語言（親像台灣原住民語），kap無文字傳統e5前現代語言（親像台灣Ho7-lo2話），無法度處理近代科技chhoa7--來複雜koh進步e5思想kap文化。In講這寡語言kheh8來講食飯、相幹、放屎、oN-oN睏tu2好na7-tiaN7，全然toe3 be7 tioh8 時代，死好--lah！",
          "Sim7-chi3 koh u7 chit8 koa2 bun5-hoa3 chhau3-toaN7 chu2-gi7 e5 sio2-sut-a2, in chia3 tioh8 hoan-ek8 hiah-e5 chhng5-bo2 tai3--lai5 e5 khiam3-khoeh, lai5 kong2 sim2-mih8 goan5-su2 gi2-gian5(chhin-chhiuN7 Tai5-oan5 Goan5-chu7-bin5 gi2), kap bo5 bun5-ji7 thoan5-thong2 e5 cheng5-hian7-tai7 gi2-gian5(chhin-chhiuN7 Tai5-oan5 Ho7-lo2-oe7), bo5 hoat-tou7 chhu2-li2 kin7-tai7 kho-ki chhoa7--lai5 hok8-chap8 koh chin3-pou7 e5 su-siuN2 kap bun5-hoa3. In kong2 chit koa2 gi2-gian5 kheh8 lai5 kong2 chiah8-png7, sio-kan3, pang3-sai2, oN-oN-khun3 tu2 ho2 na7-tiaN7, choan5-jian5 toe3 be7 tioh8 si5-tai7, si2 ho2--lah!"
        ],
        [
          "講著chiah--e5，我著歸腹火。真正au3-sai2人目珠taN5看會著屎nia5。Chian2好e5理論也hou7 in kheh8來la7屎攪尿！Roma Jacobson bat hou7咱1個概念。各種人類e5心智活動所造成e5經驗e5累積kap思考e5 thiah明，攏會使用現今任何語言來表現。若有甚物欠缺e5所在，會當用借用詞、新造詞、kap語意轉換來補救。橫直語言獨獨有現代kap前現代e5分phiN（有書面語抑無），無「原始」kap「先進」e5隔斷，任何語言攏有表明親像電腦、計算機這款科技，抑是宗教歌曲hit款有哲理tek作品e5用詞kap概念。",
          "Kong2 tioh8 chiah--e5, goa2 tioh8 kui pak hoe2. Chin-chiaN3 au3-sai2-lang5 bak8-chiu taN5 khoaN3 e7 tioh8 sai2 nia5. Chian2 ho2 e5 li2-lun7 ia7 hou7 in kheh8 lai5 la7 sai2 kiau2 jio7! Roma Jacobson bat hou7 lan2 chit8 e5 khai3-liam7. Kok-chiong2 jin5-lui7 e5 sim-ti3 oah8-tang7 sou2 cho7-chiaN5 e5 keng-giam7 e5 lui2-chek kap su-kho2 e5 thiah-beng5, long2 e7-sai2 eng7 hian7-kin jim7-ho5 gi2-gian5 lai5 piau2-hian7. Na7 u7 sim2-mih8 khiam3-khoat e5 sou2-chai7, e7-tang3 eng7 chioh-eng7-su5, sin-cho7-su5, kap gi2-i3 choan2-oaN7 lai5 pou2-kiu3. Hoainn5-tit8 gi2-gian5 tok8-tok8 u7 hian7-tai7 kap cheng5 hian7-tai7 e5 pun-phiN (u7 su-bin7-gi2 a2-bo5), bo5 “goan5-su2” kap “sian-chin3” e5 keh-tng7, jim7-ho5 gi2-gian5 long2 u7 piau2-beng5 chhin-chhiuN7 tian7-nau2, ke3-sng3-ki chit khoan2 kho-ki, a2 si7 chong-kau3 koa-khek hit khoan2 u7 tiat-li2 tek chok-phin2 e5 iong7-su5 kap khai3-liam7."
        ],
        [
          "Koh來beh講起台華kap華台翻譯這層代誌。",
          "Koh lai5 beh kong2 khi2 Tai5-Hoa5 kap Hoa5-Tai5 hoan-ek8 chit chan5 tai7-chi3."
        ],
        [
          "真濟人若hou7人問起某1個台語詞是甚物意思，可比講「巴結」是甚物意思，in攏會應講，「pa-chie5 」ai5！Ma7有人一聽著中華航空公司koh栽飛行機著 ka7 in阿嬤講，koh有「khong-lan7」發生--ah。",
          "Chin che7 lang5 na7 hou7 lang5 mng7 khi2 bou2 1 e5 Tai5-gi2 su5 si7 sim2-mih8 i3-su3, kho2-pi2 kong2 “pa-kiat” si7 sim2-mih8 i3-su3, in long2 e7 in3 kong2, “pa-chie5” ai5! Ma7 u7 lang5 chit8 thiaN tioh8 Tiong-hoa5 hang5-khong kong-si koh chai hui-heng5-ki tioh8 ka7 in a-ma2 kong2, koh u7 “khong-lan7” hoat-seng--ah."
        ],
        [
          "基本上這款e5做法犯著真大e5錯誤。兩種情形攏想beh借用漢字做牽溝仔來成台華抑是華台翻譯e5目的。前1個例ka7原本e5語意創m7-tioh8，後壁hit e5例是犯著台語e5禁忌。 巴結是姑不chiong ai3勉強、ai3堅強吞忍e5意思，m7是像華語e5「pa-chie5」是交陪權勢、富戶，ka7人phou5 e5意思。後壁hit e5例，栽飛機ti7華語叫做空中e5災難，簡單稱呼做「khong-nan2」。若翻譯做「khong-lan7」，hou7人掠準是teh講「khong-khong憨憨、1箍若lan7--leh」hit款me7--人e5話。 共樣咱無ka7『蚊子』翻做「bun5-chu2」，ma7無ka7「hou5-sin5」翻做「胡蠅」。",
          "Ki-pun2 siong7 chit khoan2 e5 cho3-hoat hoan7 tioh8 chin toa7 e5 chho3-ngou7. Nng7 chiong2 cheng5-heng5 long2 siuN7 beh chioh-eng7 Han3-ji7 cho3 khan-kau-a2 lai5 chiaN5 Tai5-Hoa5 a2 si7 Hoa5-Tai5 hoan-ek8 e5 bok8-tek. Cheng5 chit8 e5 le7 ka7 goan5-pun2 e5 gi2-i3 chhong3 m7-tioh8, au7-piah hit e5 le7 si7 hoan7 tioh8 Tai5-gi2 e5 kim3-ki7. Pa-kiat si7 kou-put-chiong ai3 bian2-kiong2, ai3 kian-kiong5 thun-lun2 e5 i3-su3, m7 si7 chhiuN7 Hoa5-gi2 e5 “pa-chie5” si7 kau-poe5 koan5-se3, pu3-hou7, ka7 lang5 phou5 e5 i3-su3. Au7-piah hit e5 le7, chai hui-ki ti7 Hoa5-gi2 kio3-cho3 khong-tiong e5 chai-lan7, kan2-tan chheng-hou cho3 “khong-nan2”. Na7 hoan-ek8 cho3 “khong-lan7”, hou7 lang5 liah8-chun2 si7 teh kong2 “khong-khong gong7-gong7, chit8 khou na2 lan7--leh” hit khoan2 me7--lang5 e5 oe7. Kang7-iuN7 lan2 bo5 ka7『蚊子』hoan-cho3 “bun5-chu2“, ma7 bo5 ka7 “hou5-sin5” hoan-cho3 “hu5-in5”."
        ],
        [
          "Beh閃避這款e5失誤，tioh8 ai3 tan3棄sak照漢字來做字tu2字e5翻譯（character-for-character），來採揀詞tu2詞（word-for-word）。舉例講，pa-chie5翻做phou5-thaN2、phou5仙、抑是phou5 lan7葩。語法tek e5翻譯（literal translation)，譬諭講，「我比你高」翻做「我較懸你」。語意tek e5翻譯（free translation)，譬論講『朽木不可雕也』做「屎hak8-a2板be7做得神主牌」。TiaN7-tioh8 ka7『停車場』做「chhah車場」，『開車』叫「駛車」，『倒茶』做「thin5茶」，『倒垃圾』叫「piaN3糞圾」。的確ka7「雞kang」翻做『公雞』，「人客」叫『客人』，「米粉炒」做『炒米粉』，「鼎邊so5」做『鼎邊趖』，「菸屎kha3」叫『煙灰缸』，「灶腳雞」做『井底之蛙』，「hou5-sin5跋落am2」叫『人為財死鳥為食亡』。",
          "Beh siam2-pi7 chit khoan2 e5 sit-ngou7, tioh8 ai3 tan3-khi3-sak chiau3 Han3-ji7 lai5 cho3 ji7 tu2 ji7 e5 hoan-ek8 (character-for-character), lai5 chhai2-keng2 su5-tu2-su5 (word-for-word). Ki2-le7 kong2, pa-chie5 hoan-cho3 phou5-thaN2, phou5 sian, a2 si7 phou5 lan7-pha. Gi2-hoat tek e5 hoan-ek8 (literal translation), phi3-ju7 kong2, “uou5 pi5 ni5 kau” hoan-cho3 “goa2 khah koan5 li2”. Gi2-i3 tek e5 hoan-ek8 (free translation), phi3-lun7 kong2『朽木不可雕也』cho3 “sai2-hak8-a2 pang be7 cho3-tit sin5-chu2-pai5”. TiaN7-tioh8 ka7 『停車場』cho3 “chhah-chhia-tiuN5”, 『開車』kio3 “sai2-chhia”, 『倒茶』cho3 “thin5 te5”, 『倒垃圾』kio3 “piaN3 pun3-so3”. Tek-khak ka7 “ke-kang” hoan-cho3『公雞』, “lang5-kheh” kio3『客人』, “bi2-hun2-chha2” cho3『炒米粉』, “tiaN2-piN-so5” cho3『鼎邊趖』, “hun-sai2-kha3” kio3『煙灰缸』, “chau3-kha-ke” cho3『井底之蛙』, “hou5-sin5 poah8 loh8 am2” kio3 『人為財死鳥為食亡』."
        ],
        [
          "莫怪鄭兒玉牧師chhiang7在teh ka7咱教示，「台語有niau2鼠，無因此；有phong5果，無如果；有生sian，無首先」，著是teh ka7咱講m7-thang用漢字直接做華台翻譯。",
          "Bok8-koai3 TeN7 Ji5-giok8 bok8-su chhiang7-chai7 teh ka7 lan2 ka3-si7. “Tai5-gi2 u7 niau2-chhu2, bo5 in-chhu2; u7 phong5-ko2, bo5 ju5-ko2; u7 seN-sian, bo5 siu2-sian”, tioh8-si7 teh ka7 lan2 kong2 m7-thang eng7 Han3-ji7 tit8-chiap cho3 Hoa5-Tai5 hoan-ek8."
        ],
        [
          "Chiah-e5全部抑是部分借用漢字e5語族，譬諭講：華語、台語、客語、以及日語，in中間2種語言beh對譯e5時，攏會tu2 tioh8想beh 藉著共同e5漢字，來成做翻譯e5撇步。 結果是完全ka7意思創m7著--去。漢字經過幾千冬ti7各語族e5借用、創字，等等e5演變，早tioh8 hoe-li2-lok8-niau，beh an2-choaN2 koh做翻譯e5中人？講--起-來ma7好笑，這套孔子字去hou7台灣人phou5做聖人字，講是甚物「形體、聲音、意義攏成做十全完美e5文字。」大大細漢e5囡仔為著beh會曉bat字、寫字，tui3開始讀冊e5前6冬，暝日扑拼練認字、描字，寫kah會sai2講是苦毒咱寶貝e5雙手，寫kah台灣蕃薯仔逐e5 攏ti7中指e5 to3手面、腫出1粒瘤，會得成做台灣另外1個奇蹟：世界寫字冠軍。",
          "Chiah-e5 choan5-pou7 a2-si pou7-hun7 chioh-eng7 Han3-ji7 e5 gi2-chok8, phi3-ju7 kong2: Hoa5-gi2, Tai5-gi2, Kheh-gi2, i2-kip8 Jit8-gi2, in tiong-kan 2 chiong2 gi2-gian5 beh tui3-ek8 e5 si5, long2 e7 tu2 tioh8 siuN7 beh chia3 tioh8 kiong7-tong5 e5 Han3-ji7, lai5 chiaN5-cho3 hoan-ek8 e5 phiat-pou7. Kiat-ko2 si7 oan5-choan5 ka7 i3-su3 chhong3 m7-tioh8--khi3. Han3-ji7 keng-koe3 kui2 chheng tang ti7 kok gi2-chok8 e5 chioh-iong7, chhong3-ji7, teng2-teng2 e5 ian2-pian3, cha2 tioh8 hoe-li2-lok8-niau, beh an2-choaN2 koh cho3 hoan-ek8 e5 tiong-lang5? Kong2--khi2-lai5 ma7 ho2-chhio3, chit tho3 Khong2-chu2-ji7 khi3 hou7 Tai5-oan5-lang5 phou5 cho3 Seng3-jin5-ji7, kong2 si7 sim2-mih8 “heng5-the2, siaN-im, i3-gi7 long2 chiaN5-cho3 chap8-chng5 oan5-bi2 e5 bun5-ji7.” Toa7-toa7 se3-han3 e5 gin2-a2 ui7 tioh8 beh e7-hiau2 bat-ji7, sia2-ji7, tui3 khai-si2 thak8-chheh e5 cheng5 6 tang, me5-jit8 phah-piaN3 lian7 jin7-ji7, bio5-ji7, sia2 kah e7-sai2 kong2 si7 khou2-tok8 lan2 po2-poe3 e5 siang-chhiu2, sia2 kah Tai5-oan5 Han-chi5-a2 tak8-e5 long2 ti7 tiong-chaiN2 e5 to3-chhiu2-bin7, cheng2 chhut chit8 liap8 liu5, e7-tit chiaN5-cho3 Tai5-oan5 leng7-goa7 chit8 e5 ki5-chek: se3-kai3 sia2-ji7 koan-kun."
        ],
        [
          "無想到講親像漢字這款圖像表義文字，ti7 3，000冬前，早著hou7腓尼基人（Phoenician)tan3去歷史e5糞圾桶，用記錄音韻e5拼音字母來取代--lah。腓尼基人hit時稱霸地中海海面，勢力tui3歐洲、亞洲懸到非洲。In tui3 Sumerian所發明e5 hit套柴chiN-a2文字（wedge-shaped figures，是世界上早e5文字），無閒、也無趣味ka7用，稱呼hit款文字若像teh吊鼎鍋e5鉤仔（pothook）。In講hit款鼎鉤仔字雖罔較sui2，m7-koh寫印--起-來實在了憨工。終其尾，in設計1套新e5系統用22個簡單、好寫e5表音字母來代替幾若千e5複雜koh歹寫e5圖像字。",
          "Bo5 siuN7 kau3 kong2 chhin-chhiuN7 Han3-ji7 chit khoan2 tou5-siong7 piau2-gi7 bun5-ji7, ti7 3,000 tang cheng5, cha2 tioh8 hou7 Hui-ni-ki lang5 (Phoenician) tan3 khi3 lek8-su2 e5 pun3-so3-thang2, eng7 ki3-lok8 im-un7 e5 pheng-im ji7-bo2 lai5 chhu2-tai7--lah. Hui-ni-ki lang5 hit-si5 chheng-pa3 Te7-tiong-hai2 hai2-bin7, se3-lek8 tui3 Au-chiu, A-chiu koan5 kau3 Hui-chiu. In tui3 Sumerian sou2 hoat-beng5 e5 hit tho3 chha5-chiN-a2 bun5-ji7 (wedge-shaped figures, si7 se3-kai3 siong7 cha2 e5 bun5-ji7),bo5 eng5, ia7 bo5 chhu3-bi7 ka7 eng7, chheng-hou hit khoan2 bun5-ji7 na2-chhiuN7 teh tiau3 tiaN2-oe e5 kau-a2 (pothook). In kong2 hit khoan2 tiaN2-kau-a2-ji7 sui-bong2 khah sui2, m7-koh sia2-in3--khi2-lai5 sit8-chai7 liau2 gong7-kang. Chiong-ki5-boe2, in siat-ke3 1 tho3 sin e5 he7-thong2 eng7 22 e5 kan2-tan, ho2-sia2 e5 piau2-im ji7-bo2 lai5 tai7-the3 kui2-na7 chheng e5 hok8-chap8 koh phaiN2-sia2 e5 tou5-siong7-ji7."
        ],
        [
          "拜託--leh！咱台灣人著學較巧--leh！M7-thang kian3擺著是「食父倚父，食母倚母」，的確ai3選擇正確e5方向，替子孫行出1條活路。緊緊thau2剝頭殼頂hit箍「漢字」e5咒金箍，am7-kun2筋peN hou7 nge7、尻川giap8 hou7 an5，向上迎接全地球tek e5挑戰。",
          "Pai3-thok--leh! Lan2 Tai5-oan5-lang5 tioh8 oh8 khah khiau2--leh! M7-thang kian3-pai2 tioh8-si7 “chiah8 pe7 oa2 pe7, chiah8 bu2 oa2 bu2”, tek-khak ai3 soan2-tek cheng3-khak e5 hong-hiong3, the3 kiaN2-sun kiaN5 chhut chit8 tiau5 oah8-lou7. Kin2-kin2 thau2-pak thau5-khak-teng2 hit khou “Han3-ji7” e5 chiu3-kim-khou, am7-kun2-kin peN hou7 nge7, kha-chhng giap8 hou7 an5, ng3 siong7 ngia5-chih choan5 te7-kiu5-tek e5 thiau-chian3."
        ]
      ],
      "篇名": "Lun7 hoan-ek8"
    }
  ]
}
