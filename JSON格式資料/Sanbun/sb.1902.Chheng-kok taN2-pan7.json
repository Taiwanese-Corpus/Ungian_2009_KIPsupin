{
  "作者": "編輯室",
  "出版年": "1902",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "台灣iau2-boe7 hou7 日本管e5時，台灣人攏是清國打扮，無親像現時an2-ni，有e5 剪頭鬃、有e5無。剪頭鬃是學日本人，piN7頭鬃是照清國款。照清國款e5人iau2-ku2真濟；若問chiah-e5少年人看這號款是對to2位來，kan-ta 知人有hou7清國管，所以chiah an2-ni，總 m7 知清國人an2-choaN2樣頭殼ai3 piN7一個頭鬃尾。",
          "Tai5-oan5 iau2-boe7 hou7 Jit8-pun2 koan2 e5 si5, Tai5-oan5 lang5 long2 si7 Chheng-kok taN2-pan7, bo5 chhin-chhiuN7 hian7-si5 an2-ni, u7-e5 chian2 thau5-chang, u7-e5 bo5. Chian2 thau5-chang si7 oh8 Jit8-pun2 lang5, piN7 thau5-chang si7 chiau3 Chheng-kok khoan2. Chiau3 Chheng-kok khoan2 e5 lang5 iau2-ku2 chin che7; na7 mng7 chiah-e5 siau3-lian5 lang5 khoaN3 chit-ho7 khoan2 si7 tui3 to2-ui7 lai5, kan-ta chai lang5 u7 hou7 Chheng-kok koan2, sou2-i2 chiah an2-ni , chong2 m7 chai Chheng-kok lang5 an2-choaN2-iuN7 thau5-khak ai3 piN7 chit8 e5 thau5-chang boe2."
        ],
        [
          "有老輩e5人teh講，是因為早前滿洲屬中國，滿王有差人臣帶禮物來進貢中國。中國e5大臣ai3創治伊，就ka7伊剃頭，piN7 毛尾，做長衫hou7伊穿，有前補後補，創馬蹄ng2 ，掛素珠，穿烏靴，ti3頂戴有掛纓。Ka7伊講，這款真好看，阮 e5 皇帝ai3將an2-ni報賞你。",
          "U7 lo2-poe3 e5 lang5 teh kong2, si7 in-ui7 cha2-cheng5 Boan2-chiu siok8 Tiong-kok ,  Boan2 ong5 u7 chhe jin5-sin5 toa3 le2-mih8 lai5 chin3-kong3 Tiong-kok . Tiong-kok e5 tai7-sin5 ai3 chhong3-ti7 i, chiu7 ka7 i thi3-thau5, piN7 mng5-boe2, cho3 tng5-saN hou7 i chheng7, u7 cheng5-pou2 au7-pou2, chhong3 be2-te5 ng2, koa3 sou3-chu, chheng7 ou-hia, ti3 teng2-tai3 u7 koa3 iaN.  Ka7 i kong2, Chit khoan2 chin ho2-khoaN3, goan2 e5 Hong5-te3 ai3 chiong an2-ni po3-siuN2 li2 ."
        ],
        [
          "滿洲e5人臣倒去真得意，滿王看了也歡喜，就命令百姓頭毛著剃， 頭鬃著piN7。滿洲人看這號做體面，其實是 teh凌辱in，因為中國人看in做畜生，比並in做馬。Hit領衫ka7-chiah有補掛，是比並馬鞍。胸前有素珠是比並馬勒索。手ng2隘隘掛針梭koh倒pih是親像馬蹄；腳穿烏靴也是an2-ni。頭戴頂戴有掛纓，是若馬鬃，頭鬃尾是若馬尾。人穿這號款，若仆落去，tu2-tu2若親像馬。",
          "Boan2-chiu e5 jin5-sin5 to3--khi3 chin tek-i3, Boan2 ong5 khoaN3 liau2 ia7 hoaN-hi2, chiu7 beng7-leng7 peh-siN3 thau5-mng5 tioh8 thi3, thau5-chang tioh8 piN7. Boan2-chiu lang5 khoaN3 chit-ho7 cho3 the2-bian7, ki5-sit8 si7 teh leng5-jiok8 in, in-ui7 Tiong-kok lang5 khoaN3 in cho3 cheng-siN , pi2-pheng7 in cho3 be2. Hit nia2 saN ka7-chiah u7 pou2-koa3, si7 pi2-pheng7 be2-oaN . Heng-cheng5 u7 sou3-chu si7 pi2-pheng7 be2-lek8-soh. Chhiu2-ng2 eh8-eh8 koa3 chiam-so koh to3-pih si7 chhin-chhiuN7 be2-te5; kha-chheng7 ou-hia ia7 si7 an2-ni . Thau5 ti3 teng2-tai3 u7 koa3 iaN, si7 na2 be2-chang, thau5-chang boe2 si7 na2 be2-boe2 . Lang5 chheng7 chit-ho7 khoan2 , na7 phak--loh8-khi3, tu2-tu2 na2 chhin-chhiuN7 be2."
        ],
        [
          "不幸中國煞屬滿洲，國號清朝，清王命令官府攏著照這號e5打扮，百姓也著學滿洲款。查甫人要緊著剃頭、piN7頭鬃。Tui3這個代誌hou7咱thang知，凌辱別人是凌辱家己。",
          "Put-heng7 Tiong-kok soa3 siok8 Boan2-chiu, kok ho7 Chheng-tiau5, Chheng ong5 beng7-leng7 koaN-hu2 long2 tioh8 chiau3 chit-ho7 e5 taN2-pan7, peh-siN3 ia7 tioh8 oh8 Boan2-chiu khoan2 . Ta-pou lang5 iau3-kin2 tioh8 thi3-thau5, piN7 thau5-chang.  Tui3 chit e5 tai7-chi3 hou7 lan2 thang chai, Leng5-jiok8 pat8-lang5 si7 leng5-jiok8 ka-ti7."
        ]
      ],
      "篇名": "Tshing-kok tann2-pan7"
    }
  ]
}
