{
  "出版年": "2007",
  "文類": "散文",
  "書名": "臺灣閩南語朗讀文章選輯",
  "書寫系統": "漢羅",
  "資料": [
    {
      "作者": "紀傳洲",
      "段": [
        [
          "古早，牛是台灣人上重要的作穡伴，牛會犁田、拖車、駛石碾、挨thoo5壟，便若較粗重的工課攏愛伊鬥做。伊攏是恬恬仔搰力去做，予人真感心。這種性嘛真成咱台灣人，毋才講咱是「台灣牛」。",
          "Kou2-cha2, gu5 si7 Tai5-oan5-lang5 siong7 tiong7-iau3 e5 choh-sit-phoann7, gu5 e7 le5-chhan5, thoa-chhia, sai2 chioh8-lian2, e-thou5-lang5, pian7-na7 khah chhou-tang7 e5 khang-khoe3 long2 ai3 i tau3 cho3. I long2 si7 tiam7-tiam7-a2 kut-lat8 khi3 cho3, hou7 lang5 chin kam2-sim. Chit chiong2 seng3 ma7 chin seng5 lan2 Tai5-oan5-lang5, m7-chiah kong2 lan2 si7 “Tai5-oan5-gu5”."
        ],
        [
          "買牛愛去佗位掠呢？牛隻買賣的所在號做「牛墟」。佇三、四十冬前差不多各地頭攏有，較出名的有彰化寶斗（北斗）、雲林北港、台南善化佮鹽水、高雄岡山。這幾庄是嘉南平原交通較利便的大庄頭，牛的買賣有較濟。進入工商社會了後，機械代替耕牛，牛煞愈來愈少，牛墟生理愈來愈bai2，就一跡一跡關關起來，tsit-ma2看會著的，差不多賰北港牛墟爾爾。",
          "Be2 gu5 ai3 khi3 toh-ui7liah8neh? Gu5-chiah be2-be7 e5 sou2-chai7 ho7-cho3 “gu5-hi”.Ti7 sann,si3-chap8 tang cheng5 chha-put-to kok te7-thau5 long2 u7, khah chhut-mia5 e5 u7 Chiong-hoa3 Po2-tau2 (Pak-tau2), Hun5-lim5 Pak-kang2, Tai5-lam5 Sian7-hoa3 kap Kiam5-chui2, Ko-hiong5 Kong-san. Chit kui2 chng si7 Ka-lam5 peng5-goan5 kau-thong khah li7-pian7 e5 toa7 chng-thau5, gu5 e5 be2-be7 u7 khah che7. Chin3-jip8 kang-siong sia7-hoe7 liau2-au7, ki-hai5 tai7-the3 keng-gu5, gu5 soah ju2 lai5 ju2 chio2, gu5-hi seng-li2 ju2 lai5 ju2 bai2, to7 chit8jiah chit8jiah koainn-koainn--khi2-lai5, chit-ma2 khoann3 e7 tioh8 e5, chha-put-to chhun Pak-kang2 gu5-hi nia7-nia7."
        ],
        [
          "北港出名媽祖婆，每年香客上千萬，人來客去濟甲若魩仔魚，鬧熱時是人kheh人，按呢毋才北港街仔的特產行滿滿是。有名的是麻油、thoo5豆油、新港飴。北港牛墟也才無予人giat-lau2捙畚斗去。",
          "Pak-kang2 chhut-mia5 Ma2-chou2-po5, mui2 ni5 hiunn-kheh chiunn7 chheng-ban7, lang5 lai5 kheh khi3 che7 kah na2 but-a2-hi5, lau7-jiat8-si5 si7 lang5 kheh lang5, an2-ne m7-chiah Pak-kang2 ke-a2 e5 tek8-san2-hang5 moa2-moa2-si7.U7-mia5 e5 si7 moa5-iu5, thou5-tau7-iu5, Sin-kang2-i5. Pak-kang2 gu5-hi ia7 chiah bo5 hou7 lang5 giat-lau2 chhia-pun3-tau2 khi3."
        ],
        [
          "牛墟是佇北港大橋跤，逐個月的三、六、九開市，三工開1擺，一个月有九市。開市彼工，各地牛販仔共牛載來遮，到七、八點，人愈積愈濟，買牛的、賣牛的、看鬧熱的、做生理的，唅牛ma3-ma3叫的聲，規牛墟沖沖滾。",
          "Gu5-hi si7 ti7 Pak-kang2 toa7-kio5-kha, tak8ko3goeh8 e5 sam, liok8, kiu2 khai-chhi7, sann kang khui 1 pai2, chit8ko3goeh8 u7 kau2 chhi7. Khai-chhi7hit kang, kok-te7 gu5-hoan7-a2 ka7 gu5 chai3 lai5 chia, kau3 chhit, peh tiam2, lang5 ju2chekju2 che7, be2-gu5--e5, be7-gu5--e5, khoann3 lau7-jiat8--e5, cho3 seng-li2--e5, ham5 gu5 ma3-ma3-kio3 e5 siann, kui gu5-hi chhiang5-chhiang5-kun2."
        ],
        [
          "想欲掠一隻粗勇有牽挽的牛，無遐爾簡單。買的愛相hoo7真，聊聊仔看，勻勻仔揀。Tai7先，共手伸入去牛喙內，喙齒愈濟牛愈老。閣來看生張，bai2牛厚毛、瘦牛厚骿骨，皮光滑、肉結實、跤腿粗、牛蹄圓閣厚。看牛的行踏，蠻牛厚屎尿，若有抽才有行，這種牛做工課袂合軀。",
          "Siunn7 beh liah8 chit8 chiah chhou-iong2 u7 khan-ban2 e5 gu5, bo5 hiah-ni7 kan2-tan. Be2--e5 ai3 siong3 hou7 chin, liau5-liau5-a2 khoann3,un5-un5-a2 keng2. Tai7-seng, ka7 chhiu2 chhun jip8khi3 gu5-chhui3 lai7, chhui3-khi2 ju2 che7 gu5 ju2 lau7. Koh lai5 khoann3 senn-tiunn, bai2-gu5 kau7 mou, san2-gu5 kau7 phiann-kut, phoe5 kng-kut8, bah kiat-sit8, kha-thui2 chhou, gu5-te5 inn5 koh kau7. Khoann3 gu5 e5 kiann5-tah8, ban5-gu5 kau7 sai2-jio7, na7 u7 thiu chiah u7 kiann5, chit chiong2 gu5 cho3 khang-khoe3 be7 hah8-su."
        ],
        [
          "上尾是考車，這是對牛上大的考驗。拄起頭，叫逐个起lih牛車坐，規車疊甲滇洘洘，閣共牛杙仔插佇咧車輦縫，予車輦袂輪轉，這陣牛販仔籐條攑懸懸，大力摔牛，無論坐車頂抑是圍邊仔看的，攏配合牛販仔的籐條頭，合齊喝聲，共牛鬥催，喊伊出力拖。這會當試出牛的力頭佮耐性。也有現場犁田、校車。買賣雙方若有佮意，就現交錢，會使現共牛牽轉去。",
          "Siong7 boe2 si7 kho2-chhia, che si7 tui3 gu5 siong7 toa7 e5 kho2-giam7. Tu2 khi2-thau5, kio3tak8-e5 khi2lih gu5-chhia che7, kui chhia thiap8 kah tinn7-kho2-kho2, koh ka7 gu5-khit8-a2 chhah ti7 leh chhia-lian2 phang7, hou7 chhia-lian2 be7 lian2-tng2, chit-chun7 gu5-hoan7-a2tin5-tiau5giah8 koan5-koan5, toa7-lat8 sut gu5, bo5-lun7 che7 chhia-teng2 iahsi7 ui5 pinn--a2 khoann3--e5, long2 phoe3-hap8 gu5-hoan7-a2 e5tin5-tiau5-thau5, hap8-che5 hoah-siann, ka7 gu5 tau3 chhui, hiam3 i chhut-lat8 thoa. Che e7-tang3 chhi3 chhut gu5 e5 lat8-thau5 kap nai7-seng3. Ia7 u7 hian7-tiunn5 le5-chhan5, kah-chhia.Be2 be7 siang-hong na7 u7 kah-i3, to7 hian7 kau-chinn5, e7-sai2 hian7 ka7 gu5 khan--tng2-khi3."
        ],
        [
          "細漢的時，規群囡仔相招去牛墟tshit迌，彼陣有賣牛佮牛車用的農具、穿的、食的，也有拍拳頭賣膏藥的、講譀古的，牛墟真鬧熱，聽講生理上好的時陣，一工會當賣幾若百隻牛。",
          "Se3-han3 e5 si5, kui tin7gin2-a2 sio-chio khi3 gu5-hi chhit-tho5, hit-chun7 u7 be7 gu5 kap gu5-chhia iong7 e5 long5-ku7, chheng7--e5, chiah8--e5, ia7 u7 phah-kun5-thau5 be7 ko-ioh8--e5, kong2 ham3-kou2--e5,gu5-hi chin lau7-jiat8, thiannkong2 seng-li2 siong7 ho2 e5 si5-chun7, chit8 kang e7-tang3 be7 kui2-na7pah chiah gu5."
        ],
        [
          "猶會記得有一个講譀古的，共阮這群囡仔講過一个笑話，伊問講：「囡仔兄，囡仔兄！恁知影北港溪下爿彼庄是啥乜庄頭無？」",
          "Iau2 e7 ki3-tit u7 chit8 e5 kong2 ham3-kou2--e5, ka7 goan2 chit tin7 gin2-a2 kong2 koe3 chit8 e5 chhio3-oe7, i mng7 kong2: “Gin2-a2-hiann, gin2-a2-hiann! Lin2 chai-iann2 Pak-kang2-khe e7-peng5 hit chng si7 siann2-mih chng-thau5--bo5?”"
        ],
        [
          "阮相爭應講：「啥人毋知是六跤佃！」",
          "Goan2 sio-chinn in3 kong2: “Siann2-lang5m7 chaisi7 Lak8-kha-tian7!”"
        ],
        [
          "伊講：「六跤佃無毋著，啊六跤佃的東爿彼庄咧？」",
          "I kong2: “Lak8-kha-tian7 bo5 m7-tioh8, ah8 Lak8-kha-tian7 e5 tang-peng5 hit chng--leh?”"
        ],
        [
          "阮講：「是新港啦！」",
          "Goan2 kong2: “Si7 Sin-kang2--lah!”"
        ],
        [
          "講古的才開始講：「著啦！就是新港。新港庄有一个中年人，唅厝邊同齊，各人擔一擔番薯來北港賣，番薯賣了矣，行過查某間，看著姑娘生做媠，予人招入去，錢煞開了了，到中晝，腹肚真枵，無奈何落去北港溪捧水啉。",
          "Kong2-kou2--e5 chiah khai-si2 kong2: “Tioh8--lah! To7-si7 Sin-kang2. Sin-kang2-chng u7 chit8 e5 tiong-lian5-lang5, ham7chhu3-pinn tang5-che5, kok-lang5 tann chit8 tann3 han-chi5 lai5 Pak-kang2 be7, han-chi5 be7 liau2--a, kiann5 koe3 cha-bou2-keng, khoann3 tioh8 kou-niu5 senn-cho3 sui2, hou7 lang5 chio--jip8-khi3, chinn5 soah khai liau2-liau2, kau3 tiong-tau3, pak-tou2 chin iau, bo5 ta-oa5 loh8khi3 Pak-kang2-khe phong2 chui2 lim."
        ],
        [
          "到e晡轉去厝裡，某問伊：「你食未？」",
          "Kau3 e-pou tng2khi3 chhu3--nih, bou2 mng7 i: “Li2 chiah8--be7?”"
        ],
        [
          "伊細聲細聲講：「有啦，有食一粒肉粽。」",
          "I se3-siann se3-siann kong2: “U7--lah, u7 chiah8 chit8 liap8 bah-chang3.”"
        ],
        [
          "同伴攏真奇怪，問伊：「啊明明就無看你食，你哪講有食？」",
          "Tang5-phoann7 long2 chin ki5-koai3, mng7 i: “Ah8 beng5-beng5 to7 bo5 khoann3 li2 chiah8, li2 nah kong2 u7 chiah8?”"
        ],
        [
          "伊講：「煞毋知三捧水抵一粒肉粽額。」",
          "I kong2: “Soahm7 chaisann phong2 chui2 ti2 chit8 liap8 bah-chang3giah8.”"
        ],
        [
          "予阮一群囡仔笑甲東倒西歪。",
          "Hou7 goan2 chit8 tin7gin2-a2 chhio3 kah tang to2 sai oai."
        ]
      ],
      "篇名": "牛墟"
    },
    {
      "作者": "陳明仁",
      "段": [
        [
          "真久無轉去庄跤，趁過年有幾工閒，轉去故鄉彰化二林散心，去田頭仔散心，也倒佇拋荒的田園草仔頂曝日頭，無意中看著厝邊兜的囡仔共牛牽出來，我想講都也真久攏機械化矣，按怎有人閣咧駛牛？問牽牛的囡仔兄，伊笑我變都市人仔，煞毋知農事作穡tai7。",
          "Chin ku2 bo5 tng2khi3 chng-kha, than3 koe3-ni5 u7 kui2kang eng5, tng2khi3 kou3-hiong Chiong-hoa3 Ji7-lim5 san3-sim, khi3 chhan5-thau5-a2 san3-sim, ia7 to2 ti7 pha-hng e5 chhan5-hng5 chhau2-a2 teng2 phak8 jit8-thau5, bu5-i3-tiong khoann3 tioh8 chhu3-pinn-tau e5 gin2-a2 ka7 gu5 khan--chhut-lai5, goa2 siunn7 kong2 to ia7 chin ku2 long2 ki-hai5-hoa3--a, an2-choann2 u7 lang5 koh leh sai2-gu5? Mng7 khan gu5 e5 gin2-a2-hiann, i chhio3 goa2 pian3 tou-chhi7-lang5-a2, soahm7 chailong5-su7 choh-sit-tai7."
        ],
        [
          "彼隻牛也無拖車，也無拖犁掛手耙，哪有成欲駛的形？閣講看彼隻牛，佇日頭跤，目瞌瞌，毋知已經青盲抑是咧愛睏，看起來閣老硞硞，欲哪會有力通做工課。",
          "Hit chiah gu5 ia7 bo5 thoa-chhia, ia7 bo5 thoa le5 koa3 chhiu2-pe7, nah u7 seng5 beh sai2 e5 heng5? Koh kong2 khoann3 hit chiah gu5, ti7 jit8-thau5-kha, bak8 kheh-kheh,m7 chaii2-keng chhinn-mi5 iahsi7 leh ai3-khun3, khoann3--khi2-lai5 koh lau7-khok-khok, beh nah e7 u7 lat8 thang cho3 khang-khoe3."
        ],
        [
          "飼牛兄的話予我歹勢閣感動，台灣自來是農業國度，播田、插甘蔗，牛提供主要的勞動力，反thoo5、犁田、袚壟、拍碌碡、拖車、拖石磨，毋管水牛抑是赤牛，攏用一世牛的性命奉獻佇這塊土地，才有法度建立台灣的農業基礎，進一步用這款經濟力發展工業，造成今仔日台灣社會的經濟，論功行賞，牛應該是第一功勞者。",
          "Chhi7-gu5-hiann e5 oe7 hou7 goa2 phainn2-se3 koh kam2-tong7, Tai5-oan5 chu7-lai5 si7 long5-giap8 kok-tou7, po3-chhan5, chhah kam-chia3, gu5 the5-kiong chu2-iau3 e5 lo5-tong7-lat8, peng2-thoo5, le5-chhan5, phoah8-leng5, phah lak8-tak8, thoa-chhia, thoachioh8-boa5, m7-koan2 chui2-gu5 iahsi7 chhiah-gu5, long2 iong7 chit8-si3 gu5 e5 senn3-mia5 hong7-hian3 ti7 chit te3 thou2-te7, chiah u7 hoat-tou7 kian3-lip8 Tai5-oan5 e5 long5-giap8 ki-chhou2, chin3-chit8-pou7iong7 chit khoan2 keng-che3-lat8 hoat-tian2 kang-giap8, cho7-chiann5 kin-a2-jit8 tai5-oan5 sia7-hoe7 e5 keng-che3, lun7 kong heng5 siunn2, gu5 eng-kai si7 te7-it kong-lo5-chia2."
        ],
        [
          "幾擺出國，常在聽人講：「台灣人是野蠻人，食銅食鐵，有毛的食甲簑，無毛的食甲秤錘，啥乜死人骨頭都有人食。」用按呢恥笑台灣人。我共伊講：「台灣真濟人無食牛肉。」對方應講：「牛肉是現代人的主食，台灣人毋食牛，表示台灣是落伍的民族。」我講：「台灣人感念牛對阮的貢獻，不忍心食伊的肉。」對方講：「這陣無咧駛牛，閣講咱食的牛是肉牛，佮水牛無關係，台灣人連這款智識都無。」",
          "Kui2 pai2 chhut-kok, chhiang5-chai7 thiann lang5 kong2: “Tai5-oan5-lang5 si7 ia2-ban5-lang5, chiah8 tang5 chiah8 thih, u7-mou--e5 chiah8kah sui, bo5-mou--e5 chiah8kah chhin3-thui5, siann2-mih si2-lang5 kut-thau5 to u7 lang5 chiah8.” Iong7 an2-ne thi2-chhio3 Tai5-oan5-lang5. Goa2 ka7 i kong2: “Tai5-oan5 chin che7 lang5 bo5 chiah8 gu5-bah.”Tui3-hong in3 kong2: “Gu5-bah si7 hian7-tai7-lang5 e5 chu2-sit8, Tai5-oan5-lang5 m7 chiah8 gu5, piau2-si7 Tai5-oan5 si7 lok8-ngou2 e5 bin5-chok8.” Goa2 kong2: “Tai5-oan5-lang5 kam2-liam7 gu5 tui3 goan2 e5 hong3-hian3, put-jim2-sim chiah8 i e5bah.” Tui3-hong kong2: “Chit-chun7 bo5 leh sai2-gu5, koh kong2 lan2 chiah8 e5 gu5 si7 bah-gu5, kap chui2-gu5 bo5 koan-he7, Tai5-oan5-lang5 lian5 chit khoan2 ti3-sek to bo5.”"
        ],
        [
          "我實在無欲閣應話，台灣人嘛知這種道理，總是想著牛對咱的功勞，無論啥乜牛，攏毋甘共伊食，這款感恩知報的心，毋是其他民族會得理解的。",
          "Goa2 sit8-chai7 bo5 beh koh in3-oe7, Tai5-oan5-lang5 ma7 chaichit chiong2 to7-li2, chong2--si7 siunn7 tioh8 gu5 tui3 lan2 e5 kong-lo5, bo5-lun7 siann2-mih gu5, long2 m7-kam ka7 i chiah8, chit khoan2 kam2-un chai po3 e5 sim, m7si7 ki5-thann bin5-chok8 e7-tit li2-kai2--e5."
        ],
        [
          "規个庄跤攏用機械耕作，運輸也攏有車輛，牛已經退休，真濟人攏閣飼牛，牛老硞硞佇草埔食草，溝仔邊啉水，日頭跤散步，樹蔭歇睏，目睭瞌瞌，毋知是青盲抑是咧愛睏，總是佇台灣流落汗水了後，伊有資格予人共伊尊重、敬拜。",
          "Kui e5 chng-kha long2 iong7 ki-hai5 keng-chok, un7-su ia7 long2 u7 chhia-liong2, gu5 i2-keng the3-hiu, chin che7 lang5 long2 koh chhi7 gu5, gu5 lau7-khok-khok ti7 chhau2-pou chiah8 chhau2, kau-a2 pinn lim-chui2, jit8-thau5-kha san3-pou7, chhiu7-ng2 hioh-khun3, bak8-chiu kheh-kheh,m7 chaisi7 chhinn-mi5 iahsi7 leh ai3-khun3, chong2--si7 ti7 Tai5-oan5 lau5 loh8 koann7-chui2 liau2-au7, i u7 chu-keh hou7 lang5 ka7 i chun-tiong7, keng3-pai3."
        ],
        [
          "我告辭飼牛囡仔佮牛兄，佇黃昏的故鄉，沿一條予thoo5埋去的牛車路，那行那想，有一工，我所做的台語文工課若有成就，我也欲轉來去故鄉養老，目睭瞌瞌佇故鄉的田園，親像我一首歌所寫的：",
          "Goa2 ko3-si5 chhi7-gu5 gin2-a2 kap gu5-hiann, ti7 hong5-hun e5 kou3-hiong, ian5 chit8 tiau5 hou7 thou5 tai5--khi3 e5 gu5-chhia-lou7, na2 kiann5 na2 siunn7, u7 chit8kang, goa2 sou2 cho3 e5 tai5-gi2-bun5 khang-khoe3 na7 u7seng5-chiu7, goa2 ia7 beh tng2lai5-khi3 kou3-hiong iong2-lo2, bak8-chiu kheh-kheh ti7 kou3-hiong e5 chhan5-hng5, chhin-chhiunn7 goa2 chit8 siu2 koa sou2 sia2--e5:"
        ],
        [
          "牛車路，溝長長，想欲相借問，你嚶嚶uainnh8-uainnh8會當行偌遠，",
          "Gu5-chhia-lou7, kau tng5-tng5, siunn7 beh sio-chioh-mng7, li2 inn-inn oainnh8-oainnh8e7-tang3 kiann5 joa7 hng7,"
        ],
        [
          "kam2會行過阮故鄉的田園？白翎鷥，跤長長，kam2會飛過阮故鄉的田園？",
          "kam2 e7 kiann5 koe3 goan2 kou3-hiong e5 chhan5-hng5? Peh8-leng5-si, kha tng5-tng5, kam2 e7 poekoe3 goan2 kou3-hiong e5 chhan5-hng5?"
        ]
      ],
      "篇名": "青盲抑是愛睏──寫施並錫的畫"
    },
    {
      "作者": "黃子慧口說／陳憲國整理",
      "段": [
        [
          "阮厝邊tua3 一个老阿伯，歲頭差不多有七十幾歲，街頭巷尾逐家攏叫伊一聲阿海伯。",
          "Goan2 chhu3-pinn toa3 chit8 e5 lau7-a-peh, hoe3-thau5 chha-put-to u7 chhit-chap8 kui2 hoe3, koe-thau5 hang7-boe2 tak8-ke long2 kio3 i chit8 siann A-hai2-peh."
        ],
        [
          "這个阿海伯生做不止老古錐，頭毛白白，喙鬚白白，連目眉嘛白白，ka2-na2親像布袋戲尪仔內面的怪老子仝款。阿海伯每工都笑咪咪，佮厝邊一寡老同姒開講閣唱山歌，抑無，就是三不五時仔跔踮厝面頭前，看來看去，看過路的媠姑娘。",
          "Chit e5 A-hai2-peh senn-cho3 put-chi2 lau7-kou2-chui, thau5-mou peh8-peh8, chhui3-chhiu peh8-peh8, lian5 bak8-bai5 ma7 peh8-peh8, ka2-na2 chhin-chhiunn7 pou3-te7-hi3 ang-a2 lai7-bin7 e5 koai3-no2-chu2 kang5-khoan2. A-hai2-peh mui2 kang to chhio3-bi-bi, kap chhu3-pinn chit8-koa2 lau7-tang5-sai7 khai-kang2 koh chhiunn3 san-ko, iah bo5, to7-si7 sam-put-gou7-si5-a2 khu5 tiam3 chhu3 bin7-thau5-cheng5, khoann3 lai5 khoann3 khi3, khoann3 koe3-lou7 e5 sui2 kou-niu5."
        ],
        [
          "有一擺我閣看著阿海伯跔佇厝頭前，目睭瞇瞇，喙開開，踮遐相來相去。我就問阿海伯講：「阿海伯，啊你是咧看啥乜？」阿海伯應我一句話，講：「啊我都看媠姑娘仔啦！」我聽一下掣一趒，叫一聲：「阿海伯，你頭毛喙鬚白，老硞硞矣，猶閣想欲佮人娶媠某ooh？」阿海伯聽一下，差一點a2跔袂在，講：「我是欲佮人娶啥乜某？我是咧替阮彼个ban仔囝，相未來的新婦啦！」",
          "U7 chit8 pai2 goa2 koh khoann3 tioh8 A-hai2-peh khu5 ti7 chhu3 thau5-cheng5, bak8-chiu bui-bui, chhui3 khui-khui, tiam3 hia siong3 lai5 siong3 khi3. Goa2 to7 mng7 A-hai2-peh kong2: “A-hai2-peh, ah8 li2 si7 leh khoann3 siann2-mih?” A-hai2-peh in3 goa2 chit8 ku3 oe7, kong2: “Ah8 goa2 to khoann3 sui2 kou-niu5-a2--lah!” Goa2 thiann chit8-e7 chhoah chit8-tio5, kio3 chit8 siann: “A-hai2-peh, li2 thau5-mou chhui3-chhiu peh8, lau7-khok-khok--a, iau2 koh siunn7 beh kap lang5 chhoa7 sui2-bou2--ouh?” A-hai2-peh thiann chit8-e7, chha chit8-tiam2-a2 khu5 be7 chai7, kong2: “Goa2 si7 beh kap lang5 chhoa7 siann2-mih bou2? Goa2 si7 leh the3 goan2 hit e5 ban-a2-kiann2, siong3 bi7-lai5 e5 sin-pu7--lah!”"
        ],
        [
          "原來阿海伯有一个ban仔囝，三十幾歲，閣猶未娶。我共阿海伯講：「阿海伯，啊你相佮意kam2有效，恁後生無一定佮意啊！」阿海伯就哈哈笑兩聲講：「阮彼个後生，人古意閣兼閉思，我若佮意伊就無問題，人查某囡仔，有佮意無佮意才是問題啦。」阿海伯又閣講：「嗨！阮後生啊！大箍好看頭，有啥路用！三十幾歲，娶無某，閣交無女朋友！」我講：「阿海伯，你共伊講，交女朋友，簡單啦，秘訣就是：一錢、二緣、三媠、四少年、五好喙、六敢跪、七皮、八綿瀾、九強、十敢死！」阿海伯撚喙鬚講：「想袂到，你這个查某囡仔人烏矸仔貯豆油，無地看ooh！」",
          "Goan5-lai5 A-hai2-peh u7 chit8 e5 ban-a2-kiann2, sann-chap8 kui2 hoe3, koh iau2-boe7 chhoa7. Goa2 ka7 A-hai2-peh kong2: “A-hai2-peh, ah8 li2 siong3 kah-i3 kam2 u7-hau7, lin2 hau7-senn bo5 it-teng7 kah-i3 ah!” A-hai2-peh to7 ha-ha chhio3 nng7 siann kong2: “Goan2 hit e5 hau7-senn, lang5kou2-i3 koh kiam pi3-su3, goa2 na7 kah-i3 i to7 bo5 bun7-te5, lang5 cha-bou2-gin2-a2, u7 kah-i3 bo5 kah-i3 chiah si7 bun7-te5--lah.” A-hai2-peh iu7-koh kong2: “Hai3! Goan2 hau7-senn ah! Toa7-khou ho2 khoann3-thau5, u7 siann2 lou7-iong7! Sann-chap8 kui2 hoe3, chhoa7 bo5 bou2, koh kau bo5 lu2-peng5-iu2!” Goa2 kong2: “A-hai2-peh, li2 ka7 i kong2, kau lu2-peng5-iu2, kan2-tan--lah, pi3-koat to7-si7: it chinn5, ji7 ian5, sam ian5, si3 siau3-lian5, gou7 ho2-chhui3, lak8 kann2 kui7, chhit phi5, peh mi5-noa7, kau2 kiong5, chap8 kann2 si2!” A-hai2-peh lian2 chhui3-chhiu kong2: “Siunn7 be7 kau3, li2 chit e5 cha-bou2-gin2-a2-lang5 ou-kan-a2 te2 tau7-iu5, bo5 te3 khoann3--ouh!”"
        ],
        [
          "落尾，聽講阿海伯的ban仔囝訂婚，娶媠某，我心肝內就咧想，阿海伯的ban仔囝，絕對是共我教伊的撇步盡展，抑無伊彼个低路師哪有可能遮爾緊就娶著媠某咧！",
          "Lou7-boe2, thiannkong2 A-hai2-peh e5 ban-a2-kiann2 teng7-hun, chhoa7 sui2-bou2, goa2 sim-koann-lai7 to7 leh siunn7, A-hai2-peh e5 ban-a2-kiann2, choat8-tui3 si7 ka7 goa2 ka3 i e5phiat-pou7 chin7 tian2, iah bo5 i hit e5 ke7-lou7-sai nah u7 kho2-leng5 chiah-ni7 kin2 to7 chhoa7 tioh8 sui2-bou2--leh!"
        ]
      ],
      "篇名": "阿海伯tshue7新娘"
    },
    {
      "作者": "林文平",
      "段": [
        [
          "咱台灣細罔細，趣味的代誌原仔真濟，像阮阿母食到七老八老，tsit-ma2嘛佮人時行咧讀大學，毋閣人伊這是坐直升機保送的ooh！因為阮阿母定定講伊國民學校讀六冬，也毋捌人一塊屎礐仔枋，莫講大學啦，就算講彼號拄仔開始咧教ABC的中學，用錢倩伊來讀，伊仙嘛毋敢。但是，人伊tsit-ma2逐工都歡歡喜喜欲「上學去」。你看，阮兜灶跤櫥仔頂遐的健康牌沙拉油，佮浴間內底遐的茶箍，就是伊逐工全勤兼無遲到的獎品。",
          "Lan2 Tai5-oan5 se3 bong2 se3, chhu3-bi7 e5 tai7-chi3 oan5-a2 chin che7, chhiunn7 goan2 a-bu2 chiah8 kau3 chhit-lau7-peh-lau7, chit-ma2 ma7 kap lang5 si5-kiann5 leh thak8 tai7-hak8, m7-koh lang5 i che si7 che7 tit8-seng-ki po2-sang3--e5 ouh! In-ui7 goan2 a-bu2 tiann7-tiann7 kong2 i kok-bin5 hak8-hau7 thak8 lak8 tang, ia7m7 batlang5 chit8 te3 sai2-hak-a2-pang, mai3 kong2 tai7-hak8--lah, to7 sng3 kong2 hit ho7 tu2-a2 khai-si2 leh ka3 ABC e5 tiong-hak8, iong7 chinn5 chhiann3 i lai5 thak8, i sianma7m7 kann2. Tan7-si7, lang5 i chit-ma2 tak8 kang to hoann-hoann hi2-hi2 beh “chiunn7 oh8 khi3”. Li2 khoann3, goan2 tau chau3-kha tu5-a2 teng2 hiah-e5 kian7-khong-pai5 sa-la-iu5,kap ek8-keng lai7-te2 hiah-e5 te5-khou, to7-si7 i tak8-kang choan5-khin5 kiam bo5 ti5-to3 e5 chiong2-phin2."
        ],
        [
          "彼工中晝，當阮庄裡的oo-bah-sang2攏咧睏晝的時，忽然間，放送車傳來一陣仔一陣會予遮的ok-sang3歡喜的聲音：「E晡逐家睏hoo7飽，相招來廟埕，日本 “鐵力多律” 健康事業公司，欲佇貴寶地土地公廟口，做新產品發表會，阮有準備好禮欲相送，請逐家阿母招阿姨，隔壁招厝邊，三步做兩步行，免緊張、免驚惶……」無偌久，阮隔壁嬸仔電話就giang來，阮阿母佮伊一句來一句去，有講有笑，一目nih煞無看見人影矣。",
          "Hit kang tiong-tau3, tng goan2 chng--nih e5 ou-bah-sang2 long2 leh khun3-tau3 e5 si5, hut-jian5-kan, hong3-sang3-chhia thoan5 lai5 chit8-chun7-a2 chit8-chun7 e7 hou7 chiah-e5 ok-sang3 hoann-hi2e5 siann-im: “E-pou tak8-ke khun3 hou7 pa2, sio-chio lai5 bio7-tiann5, Jit8-pun2 `The-li2-tou2-lih' kian7-khong su7-giap8 kong-si, beh ti7 kui3 po2-te7 thou2-te7-kong bio7-khau2, cho3 sin san2-phin2 hoat-piau2-hoe7, goan2 u7 chun2-pi7 ho2-le2 beh sio-sang3, chhiann2 tak8-ke a-bu2 chio a-i5, keh-piahchio chhu3-pinn, sann pou7 cho3 nng7 pou7 kiann5, bian2 kin2-tiunn, bian2 kiann-hiann5 ……” Bo5 joa7 ku2, goan2 keh-piah chim2-a2 tian7-oe7 to7 giang--lai5, goan2 a-bu2 kap i chit8 ku3 lai5 chit8 ku3 khi3, u7 kong2 u7 chhio3, chit8-bak8-nih soah bo5 khoann3-kinn3 lang5-iann2--a."
        ],
        [
          "兩點鐘後，阮阿母手捾一罐沙拉油佮兩塊茶箍，沿路唱歌沿路行入來，袂輸若抾著金仔咧，阮阿爸看著，講：「啊無，你是咧著猴是無？」阮阿母共伊應講：「Eh！恁某今仔日替你趁一罐沙拉油猶閣遮兩塊茶箍呢！」阮阿爸心內真懷疑，講：「騙siau2的！天跤下呔有彼號食無料的，你就毋通貪心趡雞籠ooh！」阮阿母講：「我才無咧像阿花仔遐戇閣，予人按呢一下鼓舞，就提一千共伊買健康手環，講啥乜比市價閣較俗八百箍，彼明明就是歹銅舊錫嘛！」阮阿爸共伊應講：「知影就好，你目睭就擘較金咧hann5！」",
          "Nng7 tiam2-cheng au7, goan2 a-bu2 chhiu2 koann7 chit8 koan3 sa-la-iu5 kap nng7 te3 te5-khou, ian5-lou7 chhiunn3-koa ian5-lou7 kiann5--jip8-lai5, be7-su na2 khioh tioh8 kim-a2--leh, goan2 a-pa khoann3--tioh8, kong2: “Ah8 bo5, li2 si7 leh tioh8-kau5 si7--bo5?” Goan2 a-bu2 ka7 i in3 kong2: “ Eh! Lin2 bou2 kin-a2-jit8 the3 li2 than3 chit8 koan3 sa-la-iu5 iau2 koh chit nng7 te3 te5-khou neh!” Goan2 a-pa sim-lai7 chin hoai5-gi5, kong2: “Phian3-siau2--e5! Thinn-kha-e7 thai3 u7 hit ho7 chiah8 bo5-liau7--e5, li2 to7 m7-thang tham-sim nng3 ke-lang--ouh!” Goan2 a-bu2 kong2: “Goa2 chiah bo5 leh chhiunn7 A-hoe-a2 hiah gong7 koh, hou7 lang5 an2-ne chit8-e7 kou2-bu2, to7 theh8 chit8-chhengka7 i be2 kian7-khong chhiu2-khoan5, kong2 siann2-mih pi2 chhi7-ke3 koh-khah siok8 peh-pah khou, he beng5-beng5 to7-si7 phainn2-tang5 ku7-sia3 mah!” Goan2 a-pa ka7 i in3 kong2: “Chai-iann2 to7 ho2, li2 bak8-chiu to7 peh khah kim--leh hann5!”"
        ],
        [
          "隔轉日，當阮規家伙仔攏咧看電視的時，阮阿母縖一條比「超人」閣較大條的腰帶，佇阮逐家的面頭前展啊展，阮阿爸頭幌一下，講：「戇查某！」阮阿母講：「無啊！你是咧幌啥乜頭啊？這是健康腰帶呢！市面上至少愛四千箍呢，我共伊出價，兩千五就買著矣，我腰痠背痛tsit-ma2有救矣啦！」阮阿爸頭仝款一直幌，尾仔講：「好啦！這就準做是你上健康大學的學費啦！」",
          "Keh-tng2-jit8, tng goan2 kui-ke-hoe2-a2 long2 leh khoann3 tian7-si7 e5 si5, goan2 a-bu2 ha5 chit8 tiau5 pi2 “chhiau-jin5” koh-khah toa7-tiau5 e5 io-toa3, ti7 goan2 tak8-ke e5 bin7-thau5-cheng5 tian2-a2 tian2, goan2 a-pa thau5 hainn3--chit8-e7, kong2: “Gong7 cha-bou2!” Goan2 a-bu2 kong2: “Bo5 ah! Li2 si7 leh hainn3 siann2-mih thau5 ah? Che si7 kian7-khong io-toa3 neh! Chhi7-bin7 siong7 chi3-chio2 ai3 si3-chheng khou neh, goa2 ka7 i chhut-ke3, nng7-chheng gou7 to7 be2--tioh8-a, goa2 io sng poe7 thiann3 chit-ma2 u7-kiu3--a-lah!” Goan2 a-pa thau5 kang7-khoan2 it-tit8 hainn3, boe2--a2 kong2: “Ho2--lah! Che to7 chun2-cho3 si7 li2 siong7 kian7-khong tai7-hak8 e5 hak8-hui3--lah!”"
        ]
      ],
      "篇名": "阿母去讀健康大學"
    },
    {
      "作者": "林保鐘",
      "段": [
        [
          "逐工e晡兩點，我攏去排擔仔賣餅，若無遲宕著，差不多兩點半較加就有餅通賣。",
          "Tak8 kang e-pou nng7 tiam2, goa2 long2 khi3 pai5 tann3-a2 be7 piann3, na7 bo5 ti5-tong7--tioh8, chha-put-to nng7tiam2poann3khahke to7 u7 piann2 thang be7."
        ],
        [
          "我擔仔的對面是一間銀行，不時攏有提款、存款的人咧出入，真鬧熱。出出入入的人是五花十色，拄著仔嘛會看著駛bian2-juh (BENZ)、穿西裝、結油食粿的人。我斟酌共伊看，發現銀行的服務員對遮的人特別好禮，因為逐擺攏笑咪咪共送到位。",
          "Goa2 tann3-a2 e5 tui3-bin7 si7 chit8 keng gin5-hang5, put-si5 long2 u7 the5-khoan2, chun5-khoan2 e5 lang5 leh chhut-jip8, chin lau7-jiat8. Chhut-chhut jip8-jip8 e5 lang5 si7ngou2-hoe chap8-sek, tu2--tioh8-a ma7 e7 khoann3 tioh8 sai2 bian2-juh (BENZ), chheng7 se-chong, kat iu5-chiah8-koe2 e5 lang5. Goa2 chim-tsiok ka7 i khoann3, hoat-hian7 gin5-hang5 e5 hok8-bu7-oan5 tui3 chiah-e5 lang5 tek8-piat8 ho2-le2, in-ui7 tak8-pai2 long2 chhio3-bi-bi ka7 sang3 kau3-ui7."
        ],
        [
          "我的擔仔後壁，有一間義民廟。這間廟拄仔好提供一寡仔逐日閒so-so、無代誌通做的人一个集會場所。廟無kai3大間，前廊的正爿囥一塊長桌仔佮幾條椅仔，倒手爿嘛囥一个害膨椅，不時都會看著一、兩的人佇遐開講，有當時仔有人睏佇椅條頂，有人戇神戇神坐佇害膨椅，我想講實在有夠好命，我逐工拚甲大粒汗細粒汗，in逐工都閒仙仙。",
          "Goa2 e5 tann3-a2 au7-piah, u7 chit8 keng Gi7-bin5-bio7.Chit keng bio7 tu2-a2-ho2 the5-kiong chit8-koa2-a2 tak8 jit8 eng5-so-so, bo5 tai7-chi3 thang cho3 e5 lang5 chit8 e5 chip8-hoe7 tiunn5-sou2. Bio7 bo5 kai3 toa7keng, chian5-long5 e5 chiann3-peng5 khng3 chit8 te3 tng5-toh-a2 kap kui2 liau5 i2-a2, to3-chhiu2-peng5 ma7 khng3 chit8 e5 hai7-phong3-i2, put-si5 to e7 khoann3 tioh8 chit8, nng7 e5 lang5 ti7 hia khai-kang2, u7 tang-si5-a2 u7 lang5 khun3 ti7 i2-liau5 teng2, u7 lang5 gong7-sin5 gong7-sin5 che7ti7hai7-phong3-i2, goa2 siunn7 kong2, sit8-chai7 u7-kau3 ho2-mia7,goa2 tak8 kang piann3 kah toa7liap8 koann7 se3-liap8 koann7, in tak8 kang to eng5-sian-sian."
        ],
        [
          "有一工天氣真寒，有一个羅漢跤仔睏佇害膨椅面頂，膨椅跤有三、四个空米酒矸仔，伊kan-na蓋一領薄薄的被單，看伊的跤真有規律咧咇咇掣，一定真寒。我看著這款情景，心嘛綴伊寒起來！彼个人無某無猴，一个人飽就規家伙仔飽，想欲渡一下仔三頓，小可拚一下，應該無問題，伊煞欲食毋討趁，甘願過這款的日子，講起來真了然。",
          "U7 chit8 kang thinn-khi3 chin koann5, u7 chit8 e5 lo5-han3-kha-a2 khun3 ti7 hai7-phong3-i2 bin7-teng2, phong3-i2 kha u7 sann, si3 e5 khang bi2-chiu2 kan-a2, i kan-na kah chit8 nia2 poh8-poh8 e5 poe7-toann, khoann3 i e5 kha chin u7 kui-lut8 leh phi7-phi7 chhoah, it-teng7 chin koann5. Goa2 khoann3 tioh8 chit khoan2 cheng5-keng2, sim ma7 toe3 i koann5--khi2-lai5! hit e5 lang5 bo5 bou2 bo5 kau5, chit8 e5 lang5 pa2 to7 kui-ke-hoe2-a2 pa2, siunn7 beh tou7 chit8-e7-a2 sann-tng3, sio2-khoa2 piann3--chit8-e7, eng-kai bo5 bun7-te5, i soah beh chiah8m7 tho2-than3, kam-goan7 koe3 chit khoan2 e5 jit8-chi2, kong2--khi2-lai5 chin liau2-jian5."
        ],
        [
          "「頭家！燒的餅買兩塊。」一个人客的叫聲共我扭轉來現實的生活。「欲摻胡椒無？」伊笑笑仔揕頭。佇伊咧等餅的時，阮開始講起來，伊問講：「頭家！你的餅呔會缺角，別人賣的毋是攏圓的？」",
          "“Thau5-ke! Sio e5 piann2 be2 nng7 te3.” Chit8 e5 lang5-kheh e5 kio3-siann ka7 goa2 giu2 tng2lai5 hian7-sit8 e5 seng-oah8. “Beh chham hou5-chio--bo5?” I chhio3-chhio3-a2 tim3-thau5. Ti7 i leh tan2 piann2 e5 si5, goan2 khai-si2 kang2--khi2-lai5, i mng7 kong2: “Thau5-ke! Li2 e5 piann2 thai3 e7 khih-kak, pat8-lang5 be7--e5 m7si7 long2 inn5--e5?”"
        ],
        [
          "「你kam2遐爾注重餅的形？」伊搖頭講：「無啦。」我閣紲落去講：「這號做『開口笑』啦！圓的代表團圓、圓滿，這是真好，但是世間事總無法度逐項攏遐圓滿。咱共餅留一个仔缺角，就表示世間事毋是逐項圓滿的，人著愛笑笑仔來面對。這也表示一種希望，希望有一工咱的努力會共缺角補起來，咱的願望會閣較圓滿。」伊用欽佩的眼光共我看一下，忽然間予我感覺佮人客接接，有時會當予我的生活變甲足實在的。",
          "“Li2 kam2 hiah-ni7chu3-tiong7 piann2 e5 heng5?” I io5-thau5 kong2: “Bo5--lah.” Goa2 koh soa3 loh8khi3 kong2: “Che ho7-cho3 `khai-khau2-chhio3'--lah! Inn5--e5 tai7-piau2 thoan5-inn5, oan5-boan2, che si7 chin ho2,tan7-si7 se3-kan-su7 chong2 bo5hoat-tou7 tak8 hang7 long2 hiah oan5-boan2. Lan2 ka7 piann2 lau5 chit8 e5-a2khih-kak, to7 piau2-si7 se3-kan-su7 m7si7tak8-hang7oan5-boan2--e5, lang5 tioh8-ai3 chhio3-chhio3-a2 lai5 bin7-tui3. Che ia7 piau2-si7 chit8 chiong2 hi-bang7, hi-bang7 u7 chit8 kang lan2 e5 lou2-lek8 e7 ka7 khih-kak pou2--khi2-lai5, lan2 e5 goan7-bang7e7 koh-khah oan5-boan2.” I iong7 khim-phoe3 e5 gan2-kong ka7 goa2 khoann3--chit8-e7, hut-jian5-kan hou7 goa2 kam2-kak kap lang5-kheh chih-chiap, u7-si5 e7-tang3 hou7 goa2 e5 seng-oah8 pinn3 kah chiok sit8-chai7--e5."
        ]
      ],
      "篇名": "賣餅筆記"
    },
    {
      "作者": "玉鳳",
      "段": [
        [
          "阿瑤是我小學時的班長，嘛是彼陣偷偷仔欣賞的對象。伊生做真古錐嘛古意，袂創治查某囡仔，嘛袂欺負同學，乖嘛真gau5讀冊，老師攏真惜伊。有幾个查poo同學會食醋，有時仔會共伊欺負，毋閣，阿瑤班長攏會忍落來，無佮in計較。",
          "A-iau5 si7 goa2 sio2-hak8 si5 e5 pan-tiunn2, ma7 si7 hit-chun7 thau-thau-a2 him-siong2 e5 tui3-siong3. I senn-cho3 chin kou2-chui ma7 kou2-i3, be7 chhong3-ti7 cha-bou2gin2-a2, ma7 be7 khi-hu7 tong5-oh8, koai ma7 chin gau5 thak8-chheh, lau7-su long2 chin sioh--i. U7 kui2 e5 cha-pou tong5-oh8 e7 chiah8-chho3, u7-si5-a2 e7 ka7 i khi-hu7, m7-koh, A-iau5 pan-tiunn2 long2 e7 jim2--loh8-lai5, bo5 kap in ke3-kau3."
        ],
        [
          "我讀的小學，逐年攏kan-tann「忠、孝」兩班爾爾，六个年級攏總才十二班。阮有一个傳統，就是仝姓讀仝班，親情的囡仔攏會讀仝班。阮彼班有幾个大姓蔡、游、吳、鄭、林，逐个是親情，對同學的家庭背景攏真了解。",
          "Goa2 thak8 e5 sio2-hak8, tak8 ni5 long2 kan-tann “tiong, hau3” nng7 pan nia7-tiann7, lak8 e5 ni5-kiplong2-chong2 chiah chap8-ji7 pan. Goan2 u7 chit8 e5 thoan5-thong2, to7-si7 kang7-senn3 thak8 kang7 pan, chhin-chiann5 e5 gin2-a2 long2 e7 thak8 kang7 pan. Goan2 hit pan u7 kui2 e5 toa7-senn3 Chhoa3, Iu5, Gou5, Tenn7, Lim5, tak8-e5 si7 chhin-chiann5, tui3 tong5-oh8 e5 ka-teng5 poe7-keng2 long2 chin liau2-kai2."
        ],
        [
          "阮班的麗琴，是阿瑤班長的親情，閣tua3 佇仝一个竹圍仔內底。三年仔的時，有一擺聽著麗琴講，阿瑤班長無媽媽，in阿母佇伊細漢的時就死矣。彼陣，我就開始同情班長的遭遇，逐年母親節做剪絨仔花的時，我就感覺阿瑤班長真可憐。",
          "Goan2 pan e5 Le7-khim5, si7 A-iau5 pan-tiunn2 e5 chhin-chiann5, koh toa3 ti7 kang7 chit8 e5 tek-ui5-a2 lai7-te2. Sann-ni5-a2 e5 si5, u7 chit8 pai2 thiann tioh8 Le7-khim5 kong2, A-iau5 pan-tiunn2 bo5 ma-ma, a-bu2 ti7 i se3-han3 e5 si5 to7 si2--a. Hit-chun7, goa2 to7 khai-si2 tong5-cheng5 pan-tiunn2 e5 cho-gu7, tak8 ni5 Bu2-chhin-chiat cho3 chian2-jiong5-a2-hoe e5 si5, goa2 to7 kam2-kak A-iau5 pan-tiunn2 chin kho2-lian5."
        ],
        [
          "麗琴講：阿瑤班長放學了後愛煮飯、燃水、洗衫，in阿爸咧飼豬，無時間煮飯予伊食。阿瑤班長毋捌紮便當來學校，中晝歇睏時間，伊攏行路轉去食飯，食飽才閣行路來上e晡的課。阮遮的同學無人去過班長in兜，班長嘛毋捌去其他同學厝裡tshit迌。",
          "Le7-khim5 kong2: A-iau5 pan-tiunn2 pang3-oh8 liau2-au7 ai3 chu2-png7, hiann5-chui2, se2-sann, in a-pa leh chhi7 ti, bo5 si5-kan chu2-png7hou7 i chiah8. A-iau5 pan-tiunn2m7 batchah pian7-tong lai5 hak8-hau7, tiong-tau3 hioh-khun3 si5-kan, i long2 kiann5-lou7 tng2khi3 chiah8-png7, chiah8-pa2 chiah koh kiann5-lou7 lai5 siong7 e-pou e5 kho3. Goan2 chiah-e5 tong5-oh8 bo5 lang5 khi3 koe3 pan-tiunn2 in tau, pan-tiunn2 ma7m7 batkhi3 ki5-thann tong5-oh8 chhu3--nih chhit-tho5."
        ],
        [
          "阿瑤班長真恬，無愛講話，逐个毋才攏會共伊創治，舞甲予伊笑抑是予伊受氣，才放伊煞。麗琴佮班長tua3 上近，同學就共in兩人「捒做堆」。麗琴活跳閣愛講話，佮阿瑤班長的個性天差地咧，同學若共伊創治，伊嘛無人法度，kan-na會當不時較警覺咧，佮阿琴仔離較遠咧，較免予同學講閒仔話。",
          "A-iau5 pan-tiunn2 chin tiam7, bo5-ai3 kong2-oe7, tak8-e5 m7-chiah long2 e7 ka7 i chhong3-ti7, bu2 kah hou7 i chhio3iahsi7 hou7 i siu7-khi3, chiah pang3 i soah. Le7-khim5 kap pan-tiunn2 toa3 siong7 kin7, tong5-oh8 to7 ka7 innng7lang5 “sak-cho3-tui”. Le7-khim5 oah8-thiau3 koh ai3 kong2-oe7, kap A-iau5 pan-tiunn2 e5 ko3-seng3 thinn chha te7--leh, tong5-oh8 na7 ka7 i chhong3-ti7, i ma7 bo5 lang5 hoat-tou7, kan-na e7-tang3 put-si5 khah keng2-kak--leh, kap A-khim5--a2 li7 khah hng7--leh, khah bian2 hou7 tong5-oh8 kong2 eng5-a2-oe7."
        ],
        [
          "印象上深的，是阿瑤班長無論好天抑是落雨，攏穿一雙黃靴管，另外閣紮一領黃雨幔，頭殼戴一頂柑仔色的破學生帽仔，連體育課拍球，伊嘛仝款穿靴管，實在真心適。",
          "In3-siong2 siong7 chhim--e5, si7 A-iau5 pan-tiunn2 bo5-lun7 ho2-thinn iahsi7 loh8-hou7, long2 chheng7 chit8 siang ng5-hia-kong2, leng7-goa7 koh chah chit8 nia2 ng5-hou7-moa, thau5-khak ti3 chit8 teng2 kam-a2-sek e5 phoa3 hak8-seng bo7-a2, lian5 the2-iok8-kho3 phah-kiu5, i ma7 kang7-khoan2 chheng7 hia-kong2, sit8-chai7 chin sim-sek."
        ],
        [
          "小學畢業典禮，阿瑤班長領著縣長獎、鄉長獎佮村長獎，領著真濟獎品轉去。彼陣我領著品德獎，獎品是一本相簿。小學畢業了後，阮厝tua3 佇庄尾，佮其他同學無讀仝一間國中，閣來就無機會閣見著阿瑤班長矣。閣見著伊，是十四冬後的同窗會。",
          "Sio2-hak8 pit8-giap8 tian2-le2, A-iau5 pan-tiunn2 nia2 tioh8 koan7-tiunn2-chiong2, hiong-tiunn2-chiong2 kap chhoan-tiunn2-chiong2, nia2 tioh8 chin che7 chiong2-phin2 tng2--khi3. Hit-chun7 goa2 nia2 tioh8 phin2-tek-chiong2, chiong2-phin2 si7chit8 pun2 siong3-phou7. Sio2-hak8 pit8-giap8 liau2-au7, goan2 chhu3 toa3 ti7 chng-boe2, kap ki5-thann tong5-oh8 bo5 thak8 kang7 chit8 keng kok-tiong, koh lai5 to7 bo5 ki-hoe7 koh kinn3 tioh8 A-iau5 pan-tiunn2--a. Koh kinn3 tioh8 i, si7 chap8-si3 tang au7 e5 tong5-chhong-hoe7."
        ],
        [
          "其實阮彼班有辦過幾擺同窗會，毋閣我攏無參加，一直到我共台北的工課辭掉，轉去故鄉tshue7頭路，彼年，咱人正月初三的同窗會，我去參加，毋閣彼擺阿瑤班長無來。食飯的時，我好玄問講：「班長哪會無來？」坐隔壁的麗琴講：「阿瑤破病，無法度來參加。」阿琴繼續講：「班長做兵的時，佇兵營內底予人欺負甲真忝，伊攏無報告予頂司知。後來精神就失常失常，兵猶未做煞，部隊就共伊送轉來，講伊佇部隊內底起痟矣，規工踅踅唸，無人知影伊咧講啥乜。」",
          "Ki5-sit8 goan2 hit pan u7 pan7 koe3 kui2 pai2 tong5-chhong-hoe7, m7-koh goa2 long2 bo5 chham-ka, it-tit8 kau3 goa2ka7 tai5-pak e5 khang-khoe3 si5-tiau7, tng2khi3 kou3-hiong chhoe7 thau5-lou7, hit ni5, lan2-lang5 chiann-goeh8 chhoe-sann e5 tong5-chhong-hoe7, goa2 khi3 chham-ka, m7-koh hit pai2 A-iau5 pan-tiunn2 bo5 lai5. Chiah8-png7 e5 si5, goa2honn3-hian5 mng7 kong2: “Pan-tiunn2 nah e7 bo5 lai5?” Che7 keh-piah e5 Le7-khim5 kong2: “A-iau5 phoa3-penn7, bo5hoat-tou7 lai5 chham-ka>” A-khim5 ke3-siok8 kong2: “Pan-tiunn2 cho3-peng e5 si5, ti7 peng-iann5 lai7-te2 hou7 lang5 khi-hu7 kah chin thiam2, i long2 bo5 po3-ko3 hou7 teng2-si chai. Au7-lai5 cheng-sin5 to7 sit-siong5 sit-siong5, peng iau2-boe7 cho3 soah, pou7-tui7 to7 ka7 i sang3--tng2-lai5, kong2 i ti7 pou7-tui7 lai7-te2 khi2-siau2--a, kui kang seh8-seh8-liam7, bo5 lang5 chai-iann2 i leh kong2 siann2-mih.”"
        ],
        [
          "「哪會按呢？」",
          "“Nah e7 an2-ne?”"
        ],
        [
          "「班長一定是傷忝矣，人閣傷古意，佇部隊內底一定予人蹧躂甲毋是款！」其他做過兵的查poo同學攏替阿瑤咧不平。逐个心內攏真怨嘆，一个拍拚、古意的少年人，人生的前途就按呢予無人性的軍隊暴力害害去。",
          "“Pan-tiunn2 it-teng7 si7 siunn thiam2--a, lang5 koh siunn kou2-i3, ti7 pou7-tui7 lai7-te2 it-teng7 hou7 lang5 chau-that kah m7si7khoan2!” Ki5-thann cho3 koe3 penge5 cha-pou tong5-oh8 long2 the3 A-iau5 leh put-peng5. Tak8-e5 sim-lai7 long2 chin oan3-than3, chit8 e5 phah-piann3, kou2-i3 e5 siau3-lian5-lang5, jin5-seng e5 chian5-tou5 to7 an2-ne hou7 bo5 jin5-seng3 e5 kun-tui7 pok8-lek8 hai7-hai7--khi3."
        ]
      ],
      "篇名": "阿瑤班長"
    },
    {
      "作者": "洪錦田",
      "段": [
        [
          "咱逐工咧食用碗咧貯飯、食便當，誠罕得食竹管仔飯。",
          "Lan2 tak8 kang leh chiah8 eng7 oann2 leh te2 png7, chiah8 pian7-tong, chiann5 han2-tit chiah8 tek-kong2-a2-png7."
        ],
        [
          "竹管仔飯上kai3時行的年代，是阿本仔時代，彼當陣物質缺限，會當食白米飯是久久仔才有一遍；貯佇竹管仔飯的量是真少，臺灣人粗作粗食，白米摻番薯簽是足四常的，逐工作穡都無閒tshih-tshih，哪有彼號美國時間咧變遐的碗糕齣頭？",
          "Tek-kong2-a2-png7 siong7 kai3 si5-kiann5 e5 ni5-tai7, si7 A-pun2-a2 si5-tai7, hit-tang-chun7 but8-chit khoeh-han7, e7-tang3 chiah8 peh8-bi2-png7 si7 ku2-ku2-a2 chiah u7 chit8 pian3; te2ti7tek-kong2-a2-png7 e5 liong7 si7 chin chio2, Tai5-oan5-lang5 chhou choh chhou chiah8, peh8-bi2 chham han-chi5-chhiam si7 chiok su3-siong5--e5, tak8 kang choh-sit to bo5-eng5 chhih-chhih, nah u7 hit ho7 Bi2-kok si5-kan leh pinn3 hiah-e5 oann2-ko chhut-thau5?"
        ],
        [
          "聽講竹管仔飯是原住民佇豐年祭典的時，煮來招待外位仔來的人客；抑是講予囡仔去行遠路頭，到他鄉外里去討趁、去讀冊，做序大人的攏會煮幾管仔予in紮咧通食用；這款的竹管仔飯，就親像tsit-ma2的便當，猶閣另外加一種竹仔味佮山內人的口味。",
          "Thiann kong2 tek-kong2-a2-png7 si7 goan5-chu7-bin5 ti7 hong-lian5che3-tian2e5 si5, chu2 lai5 chiau-thai7 goa7-ui7-a2 lai5 e5 lang5-kheh; iahsi7 kong2 hou7 gin2-a2 khi3 kiann5 hng7-lou7-thau5, kau3 tha-hiong goa7-li2 khi3 tho2-than3, khi3 thak8-chheh, cho3 si7-toa7-lang5--e5 long2 e7 chu2 kui2 kong2-a2 hou7 in chah leh thang chiah8-iong7; chit khoan2 e5 tek-kong2-a2-png7, to7 chhin-chhiunn7 chit-ma2 e5 pian7-tong, iau2 koh leng7-goa7 ke chit8 chiong2 tek-a2-bi7 kap soann-lai7-lang5 e5 khau2-bi7."
        ],
        [
          "做竹管仔飯的步數，有淡薄功夫佇咧；tai7先是秫米洗清氣浸水，浸甲米心漲大才共伊撈起來，紲落去ka濫一寡香菇、肉絲、蝦米、豆油……遮的配料，若是講欲食較鹹tann7咧，加下寡鹽抑是豆油；閣來，先共遮的料抐抐予伊齊勻，才共伊囥踮鼎裡，下寡水濕濕炒予伊半熟，尾手才灌入去竹管仔內。竹管仔猶未囥米料的時，定著愛用水tshik8予伊清氣，了後才共伊灌入去五分之四的量，予伊lang-lang仔，賰五分之一通予伊透氣，完成了後才閣用竹葉仔搵澹，共伊窒對灌米口。",
          "Cho3 tek-kong2-a2-png7 e5 pou7-sou3, u7 tam7-poh8 kang-hu ti7--leh; tai7-seng si7 chut8-bi2 se2 chheng-khi3 chim3-chui2, chim3 kah bi2-sim tiunn3toa7 chiah ka7 i hou5--khi2-lai5, soa3--loh8-khi3 ka-lam7 chit8-koa2 hiunn-kou, bah-si, he5-bi2, tau7-iu5...... chiah-e5 phoe3-liau7, na7 si7 kong2 beh chiah8 khah kiam5-tann7--leh. ke he7 koa2 iam5 iahsi7 tau7-iu5; koh lai5, seng ka7 chiah-e5 liau7 la7-la7 hou7 i chiau5-un5, chiah ka7 i khng3 tiam3 tiann2--nih, he7 koa2 chui2 sip-sip chha2 hou7 i poann3-sek8, boe2-chhiu2 chiah koan3 jip8khi3 tek-kong2-a2 lai7. Tek-kong2-a2 iau2-boe7 khng3 bi2-liau7 e5 si5, tiann7-tioh8 ai3 iong7 chui2 chhek8 hou7 i chheng-khi3, liau2-au7 chiah ka7 i koan3 jip8khi3 gou7 hun chi si3 e5 liong7, hou7 i lang-lang-a2, chhun gou7 hun chi it thang hou7 i thau3-khui3, oan5-seng5 liau2-au7 chiah koh iong7 tek-hioh8-a2 un3tam5, ka7 i that tui3 koan3-bi2-khau2."
        ],
        [
          "一管一管的竹管仔，灌米灌好勢，就會當用火開始炰矣，炰欲四、五十分鐘久，炰甲竹管皮臭火焦，米的芳味走出來，按呢就差不多欲熟矣；紲落去用火尾閣烘一搭久仔，予伊水份較收束咧，芳味攏衝衝出來，按呢就聽好食矣。",
          "Chit8 kong2 chit8 kong2 e5 tek-kong2-a2, koan3 bi2 koan3 ho2-se3, to7 e7-tang3 iong7 hoe2 khai-si2 pu5--a, pu5 beh si3, gou7-chap8 hun-cheng ku2, pu5 kahtek-kong2-phoe5 chhau3-hoe2-ta, bi2 e5 phang-bi7 chau2--chhut-lai5, an2-ne to7 chha-put-to beh sek8--a; soa3--loh8-khi3 iong7 hoe2-boe2 koh hang chit8-tah-ku2-a2, hou7 i chui2-hun7 khah siu-sok--leh, phang-bi7 long2 chheng3-chheng3--chhut-lai5, an2-ne to7 theng3-ho2 chiah8--a."
        ],
        [
          "欲食的時，用柴刀共臭火焦的所在剾剾挕捒，才剖開竹管仔；這个時陣，好料的佮芳味攏看會著、鼻會著，囥佇眼前的物件毋食才是戇咧，隨人欲食胡蠅家己hop啦。",
          "Beh chiah8 e5 si5, iong7 chha5-to ka7 chhau3-hoe2-ta e5 sou2-chai7 khau-khau hinn3-sak, chiah phoa3-khui tek-kong2-a2; chit e5 si5-chun7, ho2-liau7--e5 kap phang-bi7 long2 khoann3e7 tioh8, phinn7 e7 tioh8, khng3 ti7 gan2-cheng5 e5 mih8-kiann7 m7 chiah8 chiah si7 gong7--leh, sui5 lang5 beh chiah8 hou5-sin5 ka-ti7 hop--lah."
        ],
        [
          "烘熟的竹管仔飯，規支像飯條，外皮閣有一層薄厘絲像甜粿紙透明的竹膜包牢咧；而且閣有一款真鮮尺的竹仔味摻米芳味，親像籠床炊米糕彼款味，會予人足想欲用箸ka7托一喙來食看覓咧。",
          "Hang sek8 e5 tek-kong2-a2-png7, kui ki chhiunn7 png7-tiau5, goa7-phoe5 koh u7 chit8 chan5 poh8-li7-si chhiunn7 tinn-koe2-choa2 thau3-beng5 e5 tek-moh8 pau5 tiau5--leh; ji5-chhiann2 koh u7 chit8 khoan2 chin chhinn-chhioh e5 tek-a2-bi7 chham bi2-phang-bi7, chhin-chhiunn7 lang5-chhng5 chhoe bi2-ko hit khoan2 bi7, e7 hou7 lang5 chiok siunn7 beh iong7 ti7 ka7 thuh chit8 chhui3 lai5 chiah8 khoann3 mai7--leh."
        ],
        [
          "烘好的竹管仔飯，平時仔囥咧成禮拜，若摻一寡配料，會當擋欲甲一禮拜外外外；這項竹管仔炰食的山地文化，佇阿本仔時代誠時行。啊毋閣現此時，便當菜四界攏買會著，便當煞共竹管仔飯摃死去。像這款古味十足的工藝，亦沓沓仔失傳去矣，這項食的文化煞變成祭典的稀罕品；目前猶有咧做這款的物件，ka2-na2賰無幾口灶矣；有聽人咧報，報講阿里山鄉塔山山峰下跤的豐山村，有幾間仔鄒族的原住民，猶閣會曉這款芳閣khiu7的山地「竹管仔飯」。",
          "Hang ho2 e5 tek-kong2-a2-png7, peng5-si5-a2 khng3 leh chiann5 le2-pai3, na7 chham chit8-koa2 phoe3-liau7, e7-tang3 tong3behkah chit8 le2-pai3 goa7-goa7-goa7; chit hang7 tek-kong2-a2 pu5 chiah8 e5 soann-te7 bun5-hoa3, ti7 A-pun2-a2 si5-tai7 chiann5 si5-kiann5. Ah8 m7-koh hian7-chhu2-si5, pian7-tong-chhai3 si3-ke3 long2 be2 e7 tioh8, pian7-tong soah ka7 tek-kong2-a2-png7 kong3 si2--khi3. Chhiunn7 chit khoan2 kou2-bi7 chap8-chiok e5 kang-ge7, ia7 tauh8-tauh8-a2 sit-thoan5--khi3-a, chit hang7 chiah8 e5 bun5-hoa3 soah pinn3-chiann5 che3-tian2 e5 hi-han2-phin2; bok8-chian5 iau2 u7 leh cho3 chit khoan2 e5 mih8-kiann7, ka2-na2 chhun bo5 kui2khau2 chau3--a; u7 thiann lang5 leh po3, po3 kong2 A-li2-san-hiong Thah-soann soann-hong e7-kha e5 Hong-san-chhoan, u7 kui2 keng-a2 Tsou-chok8 e5 goan5-chu7-bin5, iau2 koh e7-hiau2 chit khoan2 phang koh khiu7 e5 soann-te7 “tek-kong2-a2-png7”."
        ]
      ],
      "篇名": "竹管仔飯"
    },
    {
      "作者": "吳正任",
      "段": [
        [
          "「查某人浴桶」，欲臆一个地號名，足濟人千想都想無，我細聲仔共恁講：「水雞潭」。若有學生問我：「老師，你徛佇佗位？」我攏會用粉筆寫踮烏枋，無者，學生會掠準我講垃圾話，正經講，我出世的所在，地號名就號做「水雞潭」。",
          "“Cha-bou2-lang5 ek8-thang2”, beh ioh chit8 e5 te7-ho7-mia5, chiok che7 lang5 chhian siunn7 to siunn7 bo5, goa2 se3-siann-a2 ka7 lin2 kong2: “Chui2-ke-tham5”.Na7 u7 hak8-seng mng7 goa2: “Lau7-su, li2 khia7 ti7 toh-ui7?” Goa2 long2 e7 iong7 hun2-pit sia2 tiam3 ou-pang, bo5--chia2, hak8-seng e7 liah8-chun2 goa2 kong2 pun3-so3-oe7, cheng3-keng kong2, goa2 chhut-si3 e5 sou2-chai7, te7-ho7-mia5 to7 ho7-cho3 “Chui2-ke-tham5”."
        ],
        [
          "五十年代，佇阮故鄉差不多百分之九十九厝裡攏是作穡的，賰的一戶可能就是外地搬來的「自由業」：教冊的老師抑是退伍的老芋仔，抑若無，就是毋知對佗位來阮庄稅厝徛的「赤跤醫生仔」，總講一句，外位搬徙來的，一下看便知，毋但腔口無仝，嘛做無仝的頭路。",
          "Gou7-chap8 ni5-tai7, ti7 goan2 kou3-hiong chha-put-to pah hun chi kau2-chap8-kau2 chhu3--nih long2 si7 choh-sit--e5, chhun e5 chit8 hou7 kho2-leng5 to7-si7 goa7-te7 poann--lai5 e5 “chu7-iu5-giap8”: ka3-chheh e5 lau7-su iahsi7 the3-ngou2 e5 lau7-ou5-a2, iah na7 bo5, to7-si7m7 chaitui3 toh-ui7 lai5 goan2 chng soe3-chhu3 khia7 e5 “chhiah-kha i-seng-a2”, chong2 kong2 chit8 ku3, goa7-ui7poann-soa3--lai5-e5, chit8-e7 khoann3 pian7 chai, m7-na7 khiunn-khau2 bo5 kang5, ma7 cho3 bo5 kang5 e5 thau5-lou7."
        ],
        [
          "出世佇草地，庄跤囡仔若講無作穡的經驗，彼是騙人的，特別是拄著厝裡工課太無閒的時陣，國小學生欠席走學仔的代誌，逐工都咧發生，作穡人家庭，爸母有受過教育的本來就無濟，毋知影讀冊是好物，拄著割稻仔抑是播田、落園、摒番薯，需要足濟跤手的時，厝內大細攏齊出動，農村子弟平常時仔著愛共厝裡鬥跤手，看牛、割草、剉柴、照顧小弟小妹，偏偏佇農村無「家庭計劃」的觀念，會生生甲袂生，毋是生五、六个就是七、八个，家庭閣普遍散赤，囡仔有通入學讀冊就足無簡單矣！三不五時欠席猶算足平常的代誌，無張持來停學，嘛毋是啥乜稀罕的代誌。",
          "Chhut-si3 ti7 chhau2-te7, chng-kha gin2-a2 na7 kong2 bo5 choh-sit e5 keng-giam7, he si7 phian3--lang5-e5, tek8-piat8 si7 tu2 tioh8 chhu3--nih khang-khoe3 thai3 bo5-eng5 e5 si5-chun7, kok-sio2 hak8-sengkhiam3-sek8 chau2-oh8-a2 e5 tai7-chi3, tak8 kang to leh hoat-seng, choh-sit-lang5 ka-teng5, pe7-bu2 u7 siu7 koe3 kau3-iok8--e5 pun2-lai5 to7 bo5 che7, m7 chai-iann2 thak8-chheh si7 ho2-mih8, tu2 tioh8 koah tiu7-a2 iahsi7 po3-chhan5, loh8 hng5, piann3 han-chi5, su-iau3 chiokche7 kha-chhiu2 e5 si5, chhu3-lai7 toa7-se3 long2 che5 chhut-tong7, long5-chhoan chu2-te7 peng5-siong5-si5-a2 tioh8-ai3 ka7 chhu3--nih tau3-kha-chhiu2, khoann3 gu5, koah chhau2, chho3 chha5, chiau3-kou3 sio2-ti7 sio2-moe7, phian-phian ti7 long5-chhoan bo5 “ka-teng5 ke3-oe7” e5 koan-liam7, e7 senn senn kah be7 senn, m7si7 senn gou7, lak8 e5 to7-si7 chhit, peh e5, ka-teng5 koh phou2-phian3 san3-chhiah, gin2-a2 u7 thang jip8-oh8 thak8-chheh to7 chiok bo5 kan2-tan--a! Sam-put-gou7-si5 khiam3-sek8 iau2 sng3 chiok peng5-siong5 e5 tai7-chi3, bo5 tiunn-ti5 lai5 theng5-oh8, ma7 m7si7 siann2-mih hi-han2 e5 tai7-chi3."
        ],
        [
          "阮兜有六个囡仔，阮too3-sang3是公務員，厝裡的穡頭大部份攏阮阿母咧做，佳哉，阮阿母對人誠好，足得庄裡人疼，庄裡的人若欲納稅抑是欲共政府陳情，抑是政府補助散赤戶分麵粉佮救濟金，攏拜託阮too3-sang3處理，因為伊佇庄役場食頭路，連隔壁庄社的人嘛攏對阮序大誠尊重。佇學校讀冊，我嘛感受會著老師對我「關愛的眼神」，出外拄著無熟似的人問起，若知影「伊是某某人的囝，我攏會感受著對方對我的尊重，我想，一定是阮爸仔母做人足成功才會得著的致蔭。",
          "Goan2 tau u7 lak8 e5 gin2-a2, goan2 tou3-sang3 si7 kong-bu7-goan5, chhu3--nih e5 sit-thau5 toa7-pou7-hun7 long2 goan2 a-bu2 leh cho3, ka-chai3, goan2 a-bu2 tui3 lang5 chiann5 ho2, chiok tit chng--nih lang5 thiann3, chng--nih e5 lang5 na7 beh lap8-soe3 iahsi7 beh ka7 cheng3-hu2 tin5-cheng5, iahsi7 cheng3-hu2 pou2-chou7san3-chhiah-hou7 pun mi7-hun2 kap kiu3-che3-kim, long2 pai3-thok goan2 tou3-sang3 chhu2-li2, in-ui7 i ti7 chng-iah8-tiunn5 chiah8 thau5-lou7, lian5 keh-piah chng-sia7 e5 lang5 ma7 long2 tui3 goan2 si7-toa7 chiann5 chun-tiong7. Ti7 hak8-hau7 thak8-chheh, goa2 ma7 kam2-siu7 e7 tioh8 lau7-su tui3 goa2 “koan-ai3 e5 gan2-sin5”, chhut-goa7 tu2 tioh8 bo5 sek8-sai7 e5 lang5 mng7 khi2, na7 chai-iann2 “i si7 bou2-bou2 lang5 e5 kiann2, goa2 long2 e7 kam2-siu7 tioh8 tui3-hong tui3 goa2 e5 chun-tiong7, goa2 siunn7, it-teng7 si7 goan2 pe7-a2-bu2 cho3-lang5 chiok seng5-kong chiah e7 tit--tioh8 e5 ti3-im3."
        ],
        [
          "佇我的印象，細漢的時，阮兜若咧播稻仔、挲草、割稻仔、種番薯、摒番薯、挖thoo5豆、烏麻仔……等等穡頭，兩、三分地的大片園，一來需要足濟跤手，二來阮too3-sang3駛犁踏耙較袂曉，作穡較外行，這个時陣，厝邊頭尾自動會倚來鬥跤手，彼个年代，庄跤人情味有夠厚，攏免倩工，跤數就便便，極加是中晝請人食一下仔點心，抑是暗時請鬥相共的食一頓飯爾爾。",
          "Ti7 goa2 e5 in3-siong2, se3-han3 e5 si5, goan2 tau na7 leh po3 tiu7-a2, so-chhau2, koah tiu7-a2, cheng3 han-chi5, piann3 han-chi5, ou2 thou5-tau7, ou-moa5-a2.... teng2-teng2 sit-thau5, nng7, sann hun te7 e5 toa7-phian3 hng5, it--lai5 su-iau3 chiok che7 kha-chhiu2, ji7--lai5 goan2 tou3-sang3 sai2 le5 tah8 pe5 khah be7-hiau2, choh-sit khah goa7-hang5, chit e5 si5-chun7, chhu3-pinn thau5-boe2 chu7-tong7 e7 oa2 lai5 tau3-kha-chhiu2, hit e5 ni5-tai7, chng-kha jin5-cheng5-bi7 u7-kau3 kau7, long2 bian2 chhiann3-kang, kha-siau3 to7 pian7-pian7, kek8-ke si7 tiong-tau3 chhiann2 lang5 chiah8 chit8-e7-a2 tiam2-sim, iahsi7 am3-si5 chhiann2 tau3-sann-kang7--e5 chiah8 chit8 tng3 png7 nia7-nia7."
        ],
        [
          "彼當陣，雖然我才讀國小，毋閣我嘛摻大人做伙落田，做一寡仔輕可工課，像播田的時鬥搬秧仔；稻仔園落涵空摻大人去鬥造「燕仔岫」（用thoo5糜共涵空圍圓箍仔，水較袂流去，嘛較袂愈大空）；割稻仔的時，抾稻穗、鬥縛稻草；挖thoo5豆的時，先用細枝竹篙共露水拌挕捒，才一个人分幾簇，比賽看啥先挖了，挖好的thoo5豆鋪齊齊予日頭曝半點鐘，等thoo5齊落，才閣看啥人捻thoo5豆捻較緊，用大枝雨傘弓開，縛佇芊擔尾彼頭，另外一頭插落thoo5底，雨傘下跤兩、三个人一組圍佇米籮邊，看啥人較猛。",
          "Hit-tang-chun7, sui-jian5 goa2 chiah thak8 kok-sio2, m7-koh goa2 ma7 chham toa7-lang5 cho3-hoe2 loh8 chhan5, cho3 chit8-koa2-a2 khin-kho2 khang-khoe3, chhiunn7 po3-chhan5 e5 si5 tau3 poann ng-a2; tiu7-a2 hng5 loh8 am5-khang chham toa7-lang5 khi3 tau3 cho7 “inn3-a2-siu7” (iong7 thou5-moai5 ka7 am5-khang ui5 inn5-khou-a2, chui2 khah be7 lau5--khi3, ma7 khah be7 ju2 toa7khang); koah tiu7-a2 e5 si5, khioh tiu7-sui7, tau3 pak8 tiu7-chhau2; ou2 thoo5-tau7 e5 si5, seng iong7 se3 ki tek-ko ka7 lou7-chui2 poann7 hinn3-sak, chiah chit8 e5 lang5 pun kui2 chop, pi2-sai3 khoann3 siann2 seng ou2 liau2, ou2 ho2 e5 thou5-tau7 phou che5-che5 hou7 jit8-thau5 phak8 poann3 tiam2-cheng, tan2 thou5 chiau5-lak, chiah koh khoann3 siann2-lang5 liam3 thou5-tau7 liam3 khah kin2, iong7 toa7 ki hou7-soann3 keng--khui, pak8 ti7 chhiam2-tann3-boe2 hit thau5, leng7-goa7 chit8 thau5 chhah loh8 thou5-te2, hou7-soann3 e7-kha nng7, sann e5 lang5 chit8 chouui5ti7 bi2-loa5 pinn, khoann3 siann2-lang5 khah me2."
        ]
      ],
      "篇名": "我的作穡經驗"
    },
    {
      "作者": "劉秀珠",
      "段": [
        [
          "會記得細漢的時陣，若拄著歇睏日，阮兄妹仔定定相招做伙轉去阿媽兜tshit迌。阮阿媽家己一个tua3 佇庄跤，逐擺看阮轉攏真歡喜，攢真濟物件予阮食。厝邊毋是親情就是親堂仔，有真濟囡仔伴，會使講，去阿媽兜有食閣有掠。",
          "E7 ki3-tit se3-han3 e5 si5-chun7, na7 tu2 tioh8 hioh-khun3-jit8, goan2 hiann-moe7-a2 tiann7-tiann7 sio-chio cho3-hoe2 tng2khi3 a-ma2 tau chhit-tho5. Goan2 a-ma2 ka-ti7 chit8 e5 toa3 ti7 chng-kha, tak8 pai2 khoann3 goan2 tng2 long2 chin hoann-hi2, chhoan5 chin che7 mih8-kiann7 hou7 goan2 chiah8. Chhu3-pinn m7si7 chhin-chiann5 to7-si7 chhin-tong5-a2, u7 chin che7 gin2-a2-phoann7, e7-sai2 kong2, khi3 a-ma2 tau u7 chiah8 koh u7 liah8."
        ],
        [
          "阮阿媽兜種誠濟果子，有釋迦、蓮霧、龍眼、葡萄、那茇仔，四邊閣種燈仔花做籬笆，埕尾種一篰竹仔，雞母tshua7雞仔囝佇竹仔跤啄粟仔，一寡查poo囡仔誠孽，刁工攑掃帚共雞仔趕來趕去，予規陣雞仔沿路嘓嘓叫，沿路走、沿路飛，實在真心適。",
          "Goan2 a-ma2 tau cheng3 chiann5 che7 koe2-chi2, u7 sek-khia, lian2-bu7, geng5-geng2,phu5-to5,nia2-poat-a2, si3-pinn koh cheng3 teng-a2-hoe cho3 li5-pa, tiann5-boe2 cheng3 chit8 pho7 tek-a2, ke-bu2 chhoa7 ke-a2-kiann2 ti7 tek-a2 kha tok chhek-a2, chit8-koa2 cha-pou gin2-a2 chiann5 giat8,tiau-kang gia5 sau3-chhiu2 ka7 ke-a2 koann2 lai5 koann2 khi3, hou7 kui-tin7 ke-a2 ian5-lou7 kok8-kok8-kio3, ian5-lou7chau2, ian5-lou7 poe, sit8-chai7 chin sim-sek."
        ],
        [
          "門口埕東爿有兩欉蓮霧，逐年攏生真厚，蓮霧若大出，親情五十大細漢齊振動，大漢的負責挽，細漢囡仔捾鉛桶承。較低就夯椅頭仔架跤，較懸的挽袂著，就用竹篙托，抑是用絞的。有tang時仔無托著蓮霧，煞托著烏趖趖的刺毛蟲，跤手慢鈍閃無離的，予刺毛蟲落踮身軀，連鞭to7癢甲擋袂牢。毋閣蓮霧真甜、真好食，逐个毋驚死閣繼續挽。",
          "Mng5-khau2-tiann5 tang-peng5 u7 nng7 chang5 lian2-bu7, tak8 ni5 long2 senn chin kau7, lian2-bu7 na7 toa7-chhut, chhin-chiann5 gou7-chap8 toa7-se3-han3 chiau5 tin2-tang7, toa7-han3--e5 hu7-chek ban2, se3-han3 gin2-a2 koann7 ian5-thang2 sin5. Khah ke7 to7 gia5 i2-thau5-a2 koeh-kha, khahkoan5--e5 ban2 be7 tioh8, to7 iong7 tek-ko thuh, iahsi7 iong7 ka2--e5. U7 tang-si5-a2 bo5 thuh tioh8 lian2-bu7, soah thuh tioh8 ou-so5-so5 e5 chhi3-mou-thang5, kha-chhiu2 ban7-tun7 siam2 bo5 li7--e5, hou7 chhi3-mou-thang5 lak tiam3 sin-khu, liam-mi to7 chiunn7 kah tong3 be7 tiau5. M7-koh lian2-bu7 chin tinn, chin ho2-chiah8, tak8-e5 m7 kiann si2 koh ke3-siok8 ban2."
        ],
        [
          "阿媽兜頭前有一條溪仔，溪岸有一寡石頭。熱人的時，細漢囡仔穿短褲節仔，佇水較淺的所在掠魚、撈蝦仔佮摸蚋仔，定定耍甲規身軀澹糊糊，正港是「一兼二顧，摸蚋仔兼洗褲」。較大漢的初中生、高中生，就划竹棑仔耍，有的規氣褪衫比賽泅水，有的會藏水沬，有的頭浮佇水面做狗仔泅，雄雄若有水蛇bun3出來，逐个就走甲pue2尾溜。另外一爿有幾个查某人正手攑一枝柴棍仔，倒手捾一籠衫仔褲，各人揀一塊大石頭，那洗衫那開講。溪仔頂懸有一板橋，倚橋邊遐踏水車，查poo的較有力，輪流踏水車。",
          "A-ma2 tau thau5-cheng5 u7 chit8 tiau5 khoe-a2, khoe-hoann7 u7 chit8-koa2 chioh8-thau5. Joah8--lang5 e5 si5, se3-han3 gin2-a2 chheng7 te2-khou3-chat-a2, ti7 chui2khah chhian2 e5 sou2-chai7 liah8 hi5, hou5 he5-a2 kap bong la-a2, tiann7-tiann7 sng2 kah kui sin-khu tam5-kou5-kou5, chiann3-kang2 si7 “it kiam ji7 kou3, bong la-a2 kiam se2-khou3”. Khah toa7-han3 e5 chhou-tiong-seng, ko-tiong-seng, to7 ko3 tek-pai5-a2 sng2, u7--e5 kui-khi3 thng3-sann pi2-sai3 siu5-chui2, u7--e5 e7 chhang3-chui2-bi7, u7--e5 thau5 phu5 ti7 chui2-bin7 cho3 kau2-a2-siu5, hiong5-hiong5 na7 u7 chui2-choa5 bun3--chhut-lai5, tak8-e5 to7 chau2 kah poe2-boe2-liu. Leng7-goa7 chit8 peng5 u7 kui2 e5 cha-bou2-lang5 chiann3-chhiu2 giah8 chit8 ki chha5-kun3-a2, to3-chhiu2 koann7 chit8 lang sann-a2-khou3, kok-lang5 keng2 chit8 te3 toa7-chioh8-thau5, na2 se2-sann na2 khai-kang2. Khoe-a2 teng2-koan5 u7 chit8 pan2 kio5, oa2 kio5-pinn hia tah8 chui2-chhia, cha-pou--e5 khah u7-lat8, lun5-liu5 tah8 chui2-chhia."
        ],
        [
          "阮阿媽兜門口埕真闊，稻仔若收了，厝邊頭尾攏來借大埕曝粟，逐个那曝粟那講笑詼；那趕粟鳥仔那注意天氣的變化，看天烏陰咧欲落雨，逐个趕緊共粟仔掃規堆，用布袋貯起來，逐个鬥相共扛入去厝內，若無，拄著西北雨淋澹去就害liu2-liu2啦。",
          "Goan2 a-ma2 tau mng5-khau2-tiann5 chin khoah, tiu7-a2 na7 siu liau2, chhu3-pinn thau5-boe2 long2 lai5 chioh toa7-tiann5 phak8-chhek, tak8-e5 na2 phak8-chhek na2 kong2 chhio3-khoe; na2 koann2 chhek-chiau2-a2 na2 chu3-i3 thinn-khi3 e5 pian3-hoa3, khoann3 thinn ou-im teh-beh loh8-hou7, tak8-e5 koann2-kin2 ka7 chhek-a2 sau3 kui tui, iong7 pou3-te7 te2--khi2-lai5, tak8-e5 tau3-sann-kang7 kng jip8khi3 chhu3-lai7, na7 bo5, tu2 tioh8 sai-pak-hou7 lam5 tam5--khi3 to7 hai7 liu2-liu2--lah."
        ]
      ],
      "篇名": "細漢的時陣"
    },
    {
      "作者": "甘露",
      "段": [
        [
          "有一隻白鴒鷥，對足遠足遠的所在飛來到咱台灣。這逝路伊飛過闊莾莾的海洋、飛過青菱菱的島嶼，佇刺疫的日頭跤，伊看著白色的湧崙仔，一崙一崙拍佇百外尺的石頭邊，海湧的聲伴伊飛過若像欲去太平洋冒險的龜山島。就按呢，伊毋甘歇睏，一直飛、一直飛。",
          "U7 chit8 chiah peh8-leng5-si, tui3 chiok hng7 chiok hng7 e5 sou2-chai7 poe lai5 kau3 lan2 Tai5-oan5. Chit choa7 lou7 i poe koe3 khoah-bong2-bong2 e5 hai2-iunn5, poe koe3 chhinn-leng5-leng5 e5 to2-su7, ti7 chhiah-iah8 e5 jit8-thau5-kha, i khoann3 tioh8 peh8-sek e5 eng2-lun-a2, chit8 lun chit8 lun phah ti7 pahgoa7chhioh e5 chioh8-thau5 pinn, hai2-eng2 e5 siann phoann7 i poe koe3 na2-chhiunn7 beh khi3 Thai3-peng5-iunn5 bou7-hiam2 e5 Ku-soann-to2. To7 an2-ne, i m7-kam hioh-khun3, it-tit8 poe, it-tit8 poe."
        ],
        [
          "「就欲到位矣！就欲到位矣！規半冬無看見的老朋友，毋知tsit-ma2好無？」白鴒鷥那飛心內那咧想：「哇！今年遮的水比往年較濟，嘛比頂年較清氣，我轉來矣！我轉來矣！」白鴒鷥又閣轉來到伊懷念的故鄉。",
          "“To7 beh kau3-ui7--a! To7 beh kau3-ui7--a!Kui poann3-tang bo5 khoann3-kinn3 e5 lau7-peng5-iu2,m7 chaichit-ma2 ho2--bo5?”Peh8-leng5-si na2 poe sim-lai7 na2 leh siunn7:” Oa2!Kin-ni5 chia e5 chui2 pi2 eng2-ni5 khah che7, ma7 pi2 teng2-ni5 khah chheng-khi3, goa2 tng2--lai5-a! Goa2 tng2--lai5-a!” Peh8-leng5-si iu7-koh tng2lai5 kau3 i hoai5-liam7 e5 kou3-hiong."
        ],
        [
          "「Hmh，頭前有一窟水，緊飛來共身軀洗洗咧。」白鴒鷥是真愛清氣的鳥仔，便若有閒，伊攏佇水邊洗身軀。",
          "“Hmh, thau5-cheng5 u7 chit8 khut chui2, kin2 poelai5 ka7 sin-khu se2-se2--leh.” Peh8-leng5-si si7 chin ai3 chheng-khi3 e5 chiau2-a2, pian7-na7 u7-eng5, i long2 ti7 chui2-pinn se2 sin-khu."
        ],
        [
          "「這幾冬遮的自然環境那來那好矣，涼涼的風裡有芳芳的草仔味，靜靜的水裡有爍咧爍咧的魚鱗光，按呢才是生湠的好所在啦。」白鴒鷥那洗身軀那掠魚仔食，閣那呵咾這个所在。",
          "“Chit kui2 tang chia e5 chu7-jian5 khoan5-keng2 na2 lai5 na2 ho2--a, liang5-liang5 e5 hong--nih u7 phang-phang e5 chhau2-a2-bi7, cheng7-cheng7 e5 chui2--nih u7 sih--leh sih--leh e5 hi5-lan5-kng, an2-ne chiah si7 senn-thoann3 e5 ho2 sou2-chai7--lah.”Peh8-leng5-si na2 se2 sin-khu na2 liah8 hi5-a2 chiah8, koh na2 o-lo2 chit e5 sou2-chai7."
        ],
        [
          "「有夠好食的啦！有夠好食的啦！這逝路路頭真遠，飛來遮，講實在的，是有較忝頭淡薄仔，毋閣誠價值。Hmh，頭前有一隻豆仔魚，算好運，我都食飽矣，毋閣，heh～heh～，共你創治一下。」",
          "“U7-kau3ho2-chiah8--e5 lah! U7-kau3ho2-chiah8--e5 lah! Chit choa7 lou7 lou7-thau5chinhng7, poe lai5 chia, kong2 sit8-chai7--e5, si7 u7 khah thiam2-thau5 tam7-poh8-a2, m7-koh chiann5 ke3-tat8. Hmh, thau5-cheng5 u7 chit8 chiah tau7-a2-hi5, sng3 ho2-un7, goa2 to7 chiah8-pa2--a, m7-koh, heh~heh~, ka7 li2 chhong3-ti7--chit8-e7.”"
        ],
        [
          "豆仔魚看著白鴒鷥，頭斡咧，衝衝磅磅那泅水那跳水，想袂到無拄好，煞跳入去佇水池仔咧浸水的水牛鼻空內底。",
          "Tau7-a2-hi5 khoann3 tioh8 peh8-leng5-si, thau5 oat--leh, chhong2-chhong2 pong7-pong7 na2 siu5-chui2 na2 thiau3-chui2, siunn7 be7 kau3 bo5 tu2-ho2, soah thiau3 jip8khi3 ti7 chui2-ti5-a2 leh chim3-chui2 e5 chui2-gu5 phinn7-khang lai7-te2."
        ],
        [
          "盹龜的水牛予豆仔魚拍精神：「哈啾！哈啾！當咧好睏，是佗一箍青仔欉烏白挵、烏白泅，來佇我鼻空內硞硞鑽？」",
          "Tuh-ku e5 chui2-gu5 hou7 tau7-a2-hi5 phah cheng-sin5:” Ha-chhiunn3! Ha-chhiunn3! Tng leh ho2-khun3, si7 toh chit8 khou chhinn-a2-chang5 ou-peh8 long3, ou-peh8 siu5, lai5 ti7 goa2 phinn7-khang lai7 khok8-khok8-chng3?”"
        ],
        [
          "白鴒鷥：「水牛兄，水牛兄，真久無看見矣，你最近kam2好？是我佮豆仔魚咧耍，失禮啦，共你吵著。」",
          "Peh8-leng5-si: “Chui2-gu5 hiann, chui2-gu5 hiann, chin ku2 bo5 khoann3--kinn3-a, li2 choe3-kin7 kam2 ho2?Si7 goa2 kap tau7-a2-hi5 teh sng2, sit-le2--lah, ka7 li2 chha2 tioh8.”"
        ],
        [
          "水牛：「是白鴒鷥ooh！你tang時轉來的？足想你呢。這暫仔好是好啦，毋閣無你來鬥清身軀，規身軀足癢的咧。」",
          "Chui2-gu5: “Si7 peh8-leng5-siooh! Li2 tang-si5 tng2--lai5-e5? Chiok siunn7--li2 neh. Chit-cham7-a2 ho2 si7 ho2--lah, m7-koh bo5 li2 lai5 tau3 chheng sin-khu, kui sin-khu chiok chhiunn7--e5-leh.”"
        ],
        [
          "水牛話都講猶未煞，白鴒鷥隨飛起去水牛尻脊骿頂仔，替水牛清身軀。",
          "Chui2-gu5 oe7 to kong2 iau2-boe7 soah, peh8-leng5-si sui5 poe khi2khi3 chui2-gu5 kha-chiah-phiann teng2--a2, the3 chui2-gu5 chheng sin-khu."
        ],
        [
          "水牛：「Bok！Bok！規身軀誠輕鬆，白鴒鷥，猶是你上知影我佗位仔癢，老朋友就是老朋友啦。」",
          "Chui2-gu5: “Bok! Bok!Kui sin-khu chiann5 khin-sang, peh8-leng5-si, iau2 si7 li2 siong7 chai-iann2 goa2 toh-ui7-a2 chiunn7, lau7-peng5-iu2 to7-si7 lau7-peng5-iu2--lah.”"
        ],
        [
          "「到今你才知！水牛仔兄，你有較好矣honn7？我來去走矣。」",
          "“Kau3-tann li2 chiah chai!Chui2-gu5-a2 hiann, li2 u7 khah ho2--a honn7? Goa2 lai5-khi3 chau2--a.”"
        ],
        [
          "水牛：「小等咧啦！我有話欲共你講。」",
          "Chui2-gu5: “Sio2-tan2--leh lah! Goa2 u7 oe7 beh ka7 li2 kong2.”"
        ],
        [
          "「天欲暗矣，我欲緊來去看我的岫猶有佇咧無，有啥乜話明仔載才閣講啦。」白鴒鷥又閣袂等咧水牛話講煞，phiu2一下，隨飛甲無看見影。",
          "“Thinn beh am3--a, goa2 beh kin2 lai5-khi3 khoann3 goa2 e5 siu7 iau2 u7 ti7--leh bo5, u7 siann2-mih oe7bin5-a2-chai3 chiah koh kong2--lah.” Peh8-leng5-si iu7-koh be7 tan2 leh chui2-gu5 oe7 kong2 soah, phiu2--chit8-e7,sui5 poe kah bo5 khoann3-kinn3 iann2."
        ],
        [
          "「伊的個性一屑仔都無變。噯！最近有一个歹心的人，用二、三十尺的網仔咧張鳥仔，白鴒鷥毋知會去拄著危險袂？」",
          "“I e5 ko3-seng3 chit8-sut-a2 to bo5 pian3. Aih! Choe3-kin7 u7 chit8 e5 phainn2-sim e5 lang5, iong7 ji7, sann-chap8 chhioh e5 bang7-a2 leh tng chiau2-a2, peh8-leng5-sim7 chaie7 khi3 tu2 tioh8 gui5-hiam2--boe7?”"
        ]
      ],
      "篇名": "水牛佮白鴒鷥"
    },
    {
      "作者": "A-lam5",
      "段": [
        [
          "擔菜去九份仔賣，阿爸講伊十三、四歲的時陣，著愛tiam3厝裡鬥做工課，逐工攏有穡頭通做，一日到暗無閒tshih-tshih，若準做袂煞仝款；上捷做的代誌是去園裡種菜佮賣菜。",
          "Tann chhai3 khi3 Kau2-hun7-a2 be7, a-pa kong2 i chap8-sann, si3 hoe3 e5 si5-chun7, tioh8-ai3 tiam3 chhu3--nih tau3 cho3 khang-khoe3, tak8 kang long2 u7 sit-thau5 thang cho3, chit8 jit8 kau3 am3 bo5-eng5 chhih-tshih, na2 chun2 cho3 be7 soah kang7-khoan2; siong7 chiap8 cho3 e5 tai7-chi3 si7 khi3 hng5--nih cheng3-chhai3 kap be7-chhai3."
        ],
        [
          "熱人種匏仔、菜瓜、刺瓜仔、苦瓜；寒人種菜頭、刈菜、芹菜、蒜仔；擔肥、沃水、掘菜股是逐工愛做的工課，啊若菜大到會使挽，著愛擔出去九份仔、金瓜石賣才是一項大工事。",
          "Joah8--lang5 cheng3 pu5-a2, chhai3-koe, chhi3-koe-a2, khou2-koe; koann5--lang5 cheng3 chhai3-thau5, koa3-chhai3, khin5-chhai3, soan3-a2; tann-pui5, ak-chui2, kut8 chhai3-kou2 si7 tak8 kang ai3 cho3 e5 khang-khoe3, ah8 na7 chhai3 toa7 kau3 e7-sai2 ban2, tioh8-ai3 tann chhutkhi3 kau2-hun7-a2, Kim-koe-chioh8 be7 chiah si7 chit8 hang7 toa7 kang-su7."
        ],
        [
          "攢欲去的進前一工，著愛先去厝邊頭尾招賣菜伴，看講有人拄好欲同齊無；若有超過三个人，就約隔工透早見面做陣欲去賣菜的時間佮地點。這工的欲晝仔，著愛先剾菜，縛hou7一把一把，攢照路的爌火，逐項攏變好勢了後，就早早peh去眠床頂睏。差不多是半暝兩點半起床，凊彩食一點仔物件止饑，大概三點的時陣擔菜到相等的所在，等所有的賣菜伴總到才做一伙起程。",
          "Chhoan5 beh khi3 e5 chin3-cheng5 chit8 kang, tioh8-ai3 seng khi3 chhu3-pinn thau5-boe2 chio be7-chhai3-phoann7, khoann3 kong2 u7 lang5 tu2-ho2 beh tang5-che5--bo5; na7 u7 chhiau-koe3 sann e5 lang5, to7 iok keh-kang thau3-cha2 kinn3-bin7 cho3-tin7 beh khi3 be7-chhai3 e5 si5-kan kap te7-tiam2. Chit kang e5 beh-tau3-a2, tioh8-ai3 seng khau-chhai3, pak8 hou7 chit8 pe2 chit8 pe2, chhoan5 chhio7 lou7 e5 hong5-hoe2, tak8 hang7 long2 pinn3 ho2-se3 liau2-au7, to7 cha2-cha2 peh khi3 bin5-chhng5 teng2 khun3. Chha-put-to si7 poann3-me5 nng7 tiam2poann3 khi2-chhng5, chhin3-chhai2 chiah8 chit8-tiam2-a2 mih8-kiann7 chi2-iau, tai7-khai3 sann tiam2 e5 si5-chun7 tann chhai3 kau3 sio-tan2 e5 sou2-chai7, tan2 sou2-u7 e5 be7-chhai3-phoann7 chong2 kau3 chiah cho3-chit8-hoe2 khi2-teng5."
        ],
        [
          "對番仔坑過牡丹坑是平路猶誠好行，燦光寮坑盤過菜刀崙，是peh嶺的山路上忝，過崙頂行到金瓜石是落嶺就較快活矣。若莫歹天落雨，經過四點鐘久，大概是七點就到位；較大漢做tshua7頭的人，會去菜市仔佔著較好位。菜一睏仔久就賣煞，毋閣伊會來共較細漢、較慢行到位的囡仔鬥賣，等到逐个總賣完，差不多是八點的時陣，著愛隨收擔起程，趕路轉來到番仔坑已經是過晝矣。",
          "Tui3 Hoan-a2-khenn koe3 Bou2-tan-khenn si7 penn5-lou7 iau2 chiann5 ho2 kiann5, Chhan3-kong-liau5-khenn poann5 koe3 Chhai3-to-lun7, si7 peh-nia2 e5 soann-lou7 siong7 thiam2, koe3 lun7-teng2 kiann5 kau3 Kim-koe-chioh8 si7 loh8-nia2 to7 khah khuinn3-oah8--a. Na7 mai3 phainn2-thinn loh8-hou7, keng-koe3 si3 tiam2-cheng ku2, tai7-khai3 si7 chhit tiam2 to7 kau3-ui7; khah toa7-han3 cho3 chhoa7-thau5 e5 lang5, e7 khi3 chhai3-chhi7-a2 chiam3 tioh8 khah ho2-ui7. Chhai3 chit8-khun3-a2 ku2 to7 be7 soah, m7-koh i e7 lai5 ka7 khah se3-han3, khah ban7 kiann5 kau3-ui7 e5 gin2-a2 tau3 be7, tan2 kau3 tak8-e5 chong2 be7 oan5, chha-put-to si7 peh tiam2 e5 si5-chun7, tioh8-ai3 sui5 siu-tann khi2-teng5, koann2-lou7 tng2lai5 kau3 Hoan-a2-khenn i2-keng si7 koe3-tau3--a."
        ],
        [
          "一擔菜三、四十斤，盤山過嶺擔甲欲歪腰，忝甲強欲死去，一逝往回行八點鐘的所得，總交阿公的錢是兩、三角爾爾，彼陣一斤豬肉是兩角，上濟是買斤半，按呢咱就知影日本時代一般人無地趁錢，生活有偌仔艱難，確實毋是這久的人有法度想著的代誌。",
          "Chit8 tann3 chhai3 sann, si3-chap8 kin, poann5 soann koe3 nia2 tann kah beh oai-io, thiam2 kah kiong5-beh si2--khi3, chit8 choa7 ong2-hoe5 kiann5 peh tiam2-cheng e5 sou2-tit, chong2 kau a-kong e5 chinn5 si7 nng7, sann kak nia7-nia7, hit-chun7 chit8 kin ti-bah si7 nng7 kak, siong7 che7 si7 be2kin-poann3, an2-ne lan2 to7 chai-iann2 Jit8-pun2 si5-tai7 it-poann-lang5 bo5 te3 than3-chinn5, seng-oah8 u7 joa7-a2 kan-lan5, khak-sit8 m7si7 chit-ku2 e5 lang5 u7 hoat-tou7 siunn7--tioh8 e5 tai7-chi3."
        ],
        [
          "抾竹箬",
          "Khioh tek-hah8"
        ],
        [
          "咱攏知影，清明的前後，是桂竹仔的新筍躘出thoo5面的時陣，拄才離thoo5兩、三工內，若挽來炒三層仔肉，是逐个攏呵咾有著的好料理；毋閣筍仔袂使逐枝挽，加減愛留一寡仔新欉來湠，若無，會斷種。竹筍的新穎離thoo5差不多是十五工，就有兩身人遐懸矣，沿路躘、新箬沿路lut。春天的桂竹仔林跤，有食閣有掠，毋是筍就是箬，總提去賣，兩項攏有錢通趁。",
          "Lan2 long2 chai-iann2, Chheng-beng5 e5 chian5-au7, si7 kui3-tek-a2 e5 sin-sun2 liong3 chhut thou5-bin7 e5 si5-chun7, tu2-chiah li7 thou5 nng7, sann kang lai7, na7 ban2 lai5 chha2 sam-chan5-a2-bah, si7 tak8-e5 long2 o-lo2 u7 tioh8 e5 ho2 liau7-li2; m7-koh sun2-a2 be7-sai2 tak8 ki ban2, ke-kiam2 ai3 lau5 chit8-koa2-a2 sin-chang5 lai5 thoann3, na7 bo5, e7 tng7-cheng2. Tek-sun2 e5 sin-inn2 li7 thou5 chha-put-to si7 chap8-gou7 kang, to7 u7 nng7sinlang5 hiah koan5--a, ian5-lou7 liong3, sin-hah8 ian5-lou7 lut. Chhun-thinn e5 kui3-tek-a2-na5 kha, u7 chiah8 koh u7 liah8, m7si7 sun2 to7 si7 hah8, chong2 theh8 khi3 be7, nng7 hang7 long2 u7 chinn5 thang than3."
        ],
        [
          "自然lut的桂竹仔箬，會使做笠仔，好天時仔去竹林跤隨片仔抾，莫拍澹去，免閣加工過，kan-na縛hoo7一把一把，就有人來庄跤收，搰力去抾的人就有錢趁。阿母講伊做查某囡仔時代，定定去抾轉來賣，雖罔無偌濟錢，毋閣會當共厝裡鬥趁錢，嘛是另外一種的有孝。",
          "Chu7-jian5 lut e5 kui3-tek-a2-hah8, e7-sai2 cho3 leh8-a2, ho2-thinn si5-a2 khi3 tek-na5 kha sui5 pinn3-a2 khioh, mai3 phah tam5--khi3, bian2 koh ke-kang--koe3, kan-na pak8 hou7 chit8 pe2 chit8 pe2, to7 u7 lang5 lai5 chng-kha siu, kut-lat8 khi3 khioh e5 lang5 to7 u7 chinn5 than3. A-bu2 kong2 i cho3 cha-bou2 gin2-a2 si5-tai7, tiann7-tiann7 khi3 khioh tng2lai5 be7, sui-bong2 bo5 joa7 che7 chinn5, m7-koh e7-tang3 ka7 chhu3--nih tau3 than3-chinn5, ma7 si7 leng7-goa7 chit8 chiong2 e5 iu2-hau3."
        ]
      ],
      "篇名": "故鄉的tap8-tap8-tih-tih"
    }
  ]
}
