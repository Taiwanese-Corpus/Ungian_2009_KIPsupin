{
  "作者": "顏信星",
  "出版年": "1991",
  "出版者": "台灣教會公報社",
  "文類": "散文",
  "書寫系統": "漢羅",
  "資料": [
    {
      "段": [
        [
          "最近連看兩片日本導演黑澤明e5電影，「夢」kap「八月e5狂想曲」。逐擺看伊e5電影，hit暝攏睏boe7去。「夢」對人性e5慾望，戰爭e5殘害，環境e5污染提出一連串e5控訴了後，用一個遠離文明，還吾純樸e5「水車村故事」做結束，替人類畫出一幅倒轉樂園生活e5夢。",
          "Choe3-kin7 lian5 khoaN3 nng7 phiN3 Jit8-pun2 to7-ian2 Ou-tek8-beng5 e5 tian7-iaN2, “Bang7” kap “Peh-goeh8 e5 kong5-siong2-khek”. Tak8-pai2 khoaN3 i e5 tian7-iaN2, hit mi5 long2 khun3 boe7 khi3. “Bang7” tui3 jin5-seng3 e5 iok8-bong7, chian3-cheng e5 chan5-hai7, khoan5-keng2 e5 u3-jiam2 the5-chhut it-lian5-chhoan3 e5 khong3-sou3 liau2-au7, eng7 chit8 e5 oan2-li7 bun5-beng5, hoan5 ngou2 sun5-phok e5 “Chui2-chhia-chhoan kou3-su7“ cho3 kiat-sok, the3 jin5-lui7 oe7 chhut chit8 pak to3-tng2 lok8-hng5 seng-oah8 e5 bang7."
        ],
        [
          "總是tu2親像伊ti7「八月e5狂想曲」內面，借著阿婆e5嘴講出e5心聲：「1945年為著beh較緊停止戰爭，美國ti7日本tim3落兩粒天kap地攏放聲大哭e5原子彈，戰爭就an2-ni來結束？」逐日e5新聞peng2起來讀看mai7-le3，若chhoe7無戰爭e5新聞，我講你gau5！",
          "Chong2-si7 tu2 chhin-chhiuN7 i ti7 “Peh-goeh8 e5 kong5-siong2-khek” lai7-bin7, chioh tioh8 a-po5 e5 chhui3 kong2 chhut e5 sim-siaN: “1945 ni5 ui7 tioh8 beh khah kin2 theng5-chi2 chian3-cheng, Bi2-kok ti7 Jit8-pun2 tim3 loh8 nng7 liap8 thiN kap te7 long2 pang3-siaN toa7-khau3 e5 Goan5-chu2-toaN5, chian3-cheng chiu7 an2-ni lai5 kiat-sok?“ Tak8-jit8 e5 sin-bun5 peng2 khi2 lai5 thak8 khoaN3 mai7--le3, na7 chhoe7 bo5 chian3-cheng e5 sin-bun5, goa2 kong2 li2 gau5!"
        ],
        [
          "寫到chia，boe7禁--tit想起天憲e5詩〈Koh補破網〉，內面e5詩句：「阿爸bat講：這領破網已經幾十冬，實在hou7人頭真重。子ah！M7-thang ka7振動，chiah boe7家己chhoe7麻煩，m7-thang日時做眠夢，chiah boe7 hou7人笑憨人。」",
          "Sia2 kau3 chia, boe7-kim3--tit siuN7-khi2 Thian-hian3 e5 si “Koh pou2 phoa3-bang7”. lai7-bin7 e5 si-ku3: “A-pa bat kong2: Chit nia2 phoa3-bang7 i2-keng kui2 chap8 tang, sit8-chai7 hou7 lang5 thau5 chin tang7, kiaN2-ah! M7-thang ka7 tin2-tang7, chiah boe7 ka-ki7 chhoe7 ma5-hoan5, m7-thang jit8-si5 cho3 bin5-bang7, chiah boe7 hou7-lang5 chhio3 gong7-lang5.”"
        ],
        [
          "黑澤明是憨人，ti7台灣企ti7民主前線teh扑拚e5人ma7是憨人。總是若親像阮公也bat an2-ni講，「天公疼憨人！」",
          "Ou-tek8-beng5 si7 gong7-lang5, ti7 Tai5-oan5 khia7 ti7 bin5-chu2 chian5-soaN3 teh phah-piaN3 e5 lang5 ma7 si7 gong7-lang5, chong2-si7 na2 chhin-chhiuN7 goan2 kong ia7 bat an2-ni kong2? “ThiN-kong thiaN3 gong7-lang5!”"
        ]
      ],
      "篇名": "Thinn-kong thiann3 gong7-lang5"
    }
  ]
}
