{
  "出版年": "2007",
  "文類": "散文",
  "書名": "臺灣閩南語朗讀文章選輯",
  "書寫系統": "漢羅",
  "資料": [
    {
      "作者": "盧誕春",
      "段": [
        [
          "六月的日頭真正炎，炤佇水面反射過來的白光猶原予人感覺鑿目。湖邊的鳳凰樹開甲滿山坪，樹葉綴風的節奏咧行，規身軀汗的六月天，一份的涼意，閣親像咧欣賞一幅圖。",
          "Lak8--goeh8 e5 jit8-thau5 chin-chiann3 iam7, chhio7 ti7 chui2-bin7 hoan2-sia7 koe3--lai5 e5 peh8-kng iu5-goan5 hou7lang5 kam2-kak chhak8-bak8. Ou5 pinn e5 hong7-hong5-chhiu7 khui kah moa2 soann-phiann5, chhiu7-hioh8 toe3 hong e5 chiat-chau3 leh kiann5, kui sin-khu koann7 e5 lak8 goeh8 thinn, chit8 hun7 e5 liang5-i3, koh chhin-chhiunn7 leh him-siong2 chit8 pak tou5."
        ],
        [
          "實在講來嘛無啥乜時間通好佇遮看光景，爸仔及母仔三點半欲來，閣半點鐘就愛去門口接in。食甲遮大漢，連鞭就欲出業入社會looh ，無緣無故閣惹序大人來受氣……。",
          "Sit8-chai7 kong2--lai5 ma7 bo5 siann2-mih si5-kan thang ho2 ti7 chia khoann3 kong-keng2, pa5--a2 kap bu2--a2 sann tiam2 poann3 beh lai5, koh poann3 tiam2-cheng to7 ai3 khi3 mng5-khau2 chiap--in. Chiah8 kah chiah toa7-han3, liam5-mi to7 beh chhut-giap8 jip8 sia7-hoe7--louh, bo5 ian5 bo5 kou3 koh jia2 si7-toa7-lang5 lai5 siu7-khi3......"
        ],
        [
          "蟬仔聲牽甲長長長，叫甲真拚勢，規陣袂輸咧霆雷公，閣親像歌仔戲班咧摃鑼鼓。初出場的花旦、錯亂的跤步、聽毋捌的絃仔聲……。",
          "Siam5-a2 siann khan kah tng5-tng5-tng5, kio3 kah chin piann3-si3, kui tin7 be7-su leh tan5-lui5-kong, koh chhin-chhiunn7 koa-a2-hi3 pan leh kong3 lo5-kou2. Chhou chhut-tiunn5 e5 hoa-tan3, chho3-loan7 e5 kha-pou7, thiannm7 bate5 hian5-a2 siann......"
        ],
        [
          "跤步走振動，四界是人kheh人。一个少年家真禮貌共我會失禮，問我是毋是會當替全家翕一張相。雖然無啥會曉用相機，攝影只是一項簡單的代誌。Tshih8一个快門只不過是kan-tann幾秒鐘的時間爾爾。",
          "Kha-pou7 chau2 tin2-tang7, si3-ke3 si7 lang5 kheh lang5. Chit8 e5 siau3-lian5-ke chin le2-mau7 ka7 goa2 hoe7-sit-le2, mng7 goa2 si7m7 si7e7-tang3 the3 choan5-ke hip chit8 tiunn siong3. Sui-jian5 bo5 siann2 e7-hiau2 iong7 siong3-ki, liap-iann2 chi2-si7 chit8 hang7 kan2-tan e5 tai7-chi3. Chhih8 chit8 e5 khoai3-mng5 chi2 put-ko3 si7 kan-tann kui2 bio2-cheng e5 si5-kan nia7-nia7."
        ],
        [
          "少年家的老爸牽著伊的驕傲，鏡頭內面作穡人的笑容是嚴肅的。邊仔，一个查某囡仔文文仔笑，一个老阿媽徛佇邊仔講伊無愛。一个查某囡仔嬰，穿短短的裙，誠得人惜，手裡攑一束花，佇頭前走來走去，笑甲喙涎喢喢滴。",
          "Siau3-lian5-ke e5 lau7-pe7 khan tioh8 i e5 kiau-ngou7, kiann3-thau5 lai7-bin7 choh-sit-lang5 e5 chhio3-iong5 si7 giam5-siok--e5. Pinn--a2, chit8 e5 cha-bou2 gin2-a2 bun5-bun5-a2 chhio3, chit8 e5 lau7-a-ma2 khia7 ti7 pinn--a2 kong2 i bo5-ai3. Chit8 e5 cha-bou2 gin2-a2-enn, chheng7 te2-te2 e5 kun5, chiann5 tit lang5 sioh, chhiu2--nih giah8 chit8 sok hoe, ti7 thau5-cheng5 chau2 lai5 chau2 khi3, chhio3 kah chhui3-noa7 chop-chop-tih."
        ],
        [
          "一時陣鏡頭對袂準，共跤步徙較後壁咧，彼个查某囡仔嬰煞行起跤欲來掠我。",
          "Chit8si5-chun7 kiann3-thau5 tui3 be7 chun2, ka7 kha-pou7 soa2 khah au7-piah--leh, hit e5 cha-bou2 gin2-a2-enn soah kiann5 khi2-kha beh lai5 liah8 goa2."
        ],
        [
          "老阿媽一步一拐jiok過來：「阿祖抱，阿祖抱！」",
          "Lau7-a-ma2 chit8 pou7 chit8 koai2 jiok--koe3-lai5: “A-chou2 pho7, a-chou2 pho7!”"
        ],
        [
          "囡仔的阿公、阿媽綴過來，一時反攻大陸，天下大亂，阿祖掠著kan仔孫，阿公、阿媽牽著阿祖。",
          "Gin2-a2 e5 a-kong, a-ma2 toe3--koe3-lai5, chit8-si5 hoan2-kong tai7-liok8, thian-ha7 toa7-loan7, a-chou2 liah8 tioh8 kan-a2-sun, a-kong, a-ma2 khan tioh8 a-chou2."
        ],
        [
          "囡仔嬰雙跤kan-na7咧划船，「你莫鬧啦！」、「你莫鬧啦！」，花落甲規thoo5跤，逐家笑甲東倒西歪。",
          "Gin2-a2-enn siang-kha kan-na7 leh ko3-chun5, “Li2 mai3 nau7--lah!”, “Li2 mai3 nau7--lah!”, hoe lak kah kui thou5-kha, tak8-ke chhio3 kah tang-to2 sai-oai."
        ],
        [
          "快門jih8袂落去。爸仔佮母仔毋知來未？差十分鐘就三點半矣，著緊來去，啥人知影等了傷久是毋是會閣受氣。誠無簡單，逐家攏徛做伙矣，囡仔嬰坐佇阿公的肩胛頭。「Khah-tshah8」一聲，鏡頭內，滿足的笑容滿滿是。",
          "Khoai3-mng5 jih8 be7 loh8--khi3. Pa5--a2 kap bu2--a2m7 chailai5 be7? Chhachap8 hun-cheng to7 sann tiam2poann3--a, tioh8 kin2 lai5 khi3, siann2-lang5 chai-iann2 tan2 liau2 siunn ku2 si7m7 si7e7 koh siu7-khi3. Chiann5 bo5 kan2-tan, tak8-ke long2 khia7 cho3-hoe2--a, gin2-a2-enn che7 ti7 a-kong e5 keng-kah-thau5. “Khah-chhah8” chit8 siann, kiann3-thau5 lai7, boan2-chiok e5 chhio3-iong5 moa2-moa2-si7."
        ],
        [
          "一路踏跤踏車，風佇後壁綴我行，風起來的時……我會記得風起來的時，阿爸擔規擔的粟仔轉來，雨水落甲滿thoo5跤。彼是阿爸去山頂共人撬石頭換轉來的工錢，袂赴送米絞店的粟仔用灶砧佇戶碇頭磨，無拄好tshe3著指頭仔，衛生紙染甲紅紅，毋閣彼工食著等三個月才有通食著的洘頭糜。",
          "Chit8 lou7 tah8 kha-tah8-chhia, hong ti7 au7-piah toe3 goa2 kiann5, hong khi2--lai5 e5 si5..... goa2 e7 ki3-tit hong khi2--lai5 e5 si5, a-pa tann kui tann3 e5 chhek-a2 tng2--lai5, hou7-chui2 loh8 kah moa2 thou5-kha. He si7 a-pa khi3 soann-teng2 ka7 lang5 kiau7 chioh8-thau5 oann7--tng2-lai5 e5 kang-chinn5, be7-hu3 sang3 bi2-ka2-tiam3 e5 chhek-a2 iong7 chau3-tiam ti7 hou7-tiann7-thau5 boa5, bo5 tu2-ho2 chhe3 tioh8 cheng2-thau5-a2, oe7-seng-choa2 ni2 kah ang5-ang5, m7-koh hit kang chiah8 tioh8 tan2 sann ko3 goeh8 chiah u7 thang chiah8--tioh8 e5 kho2-thau5-moai5."
        ],
        [
          "來到門口，四界有賣花的販仔。一束一束的玫瑰花，有純潔的黃、有大範的紅、有滿天星。滿街路的花，滿街路的笑容。我共車停tua3門口，規身軀汗， tshue7無人。爸仔佮母仔kam2會tshue7毋著所在？畢業典禮本來就是人山人海，呔著來佮人鬥鬧熱？",
          "Lai5 kau3 mng5-khau2, si3-ke3 u7 be7 hoe e5 hoan3-a2. Chit8 sok chit8 sok e5 mui5-kui3-hoe, u7 sun5-kiat e5 ng5, u7 toa7-pan7 e5 ang5, u7 moa2-thinn-chhenn. Moa2 ke-lou7 e5 hoe, moa2 ke-lou7 e5 chhio3-iong5. Goa2 ka7 chhia theng5 toa3 mng5-khau2, kui sin-khu koann7, chhoe7 bo5 lang5. pa5--a2 kap bu2--a2 kam2 e7 chhoe7 m7-tioh8 sou2-chai7? Pit8-giap8 tian2-le2 pun2-lai5 to7 si7 jin5 san jin5 hai2, thai3 tioh8 lai5 kap lang5 tau3-lau7-jiat8?"
        ],
        [
          "「爸仔，無閒就毋免來矣，請假一工嘛愛扣袂少工錢呢！」爸仔少年的時身體就無偌好，後來風濕袂作穡，自按呢tsuann-a2去工場共人顧火爐。",
          "“Pa5--a2, bo5-eng5 to7m7 bian2lai5--a, chheng2-ka2 chit8 kang ma7 ai3 khau3 be7-chio2 kang-chinn5 neh!” Pa5--a2 siau3-lian5 e5 si5 sin-the2 to7 bo5 joa7 ho2, au7-lai5 hong-sip be7 choh-sit, chu7 an2-ne choann-a2 khi3 kang-tiunn5 ka7 lang5 kou3 hoe2-lou5."
        ],
        [
          "「無要緊！我才佮恁母仔坐火車過去。」",
          "“Bo5 iau3-kin2! Goa2 chiah kap lin2 bu2--a2 che7 hoe2-chhia koe3--khi3.”"
        ],
        [
          "「爸仔！畢業典禮是人kheh人，連欲食一个飯都困難，欲翕一个相就tshue7無位，若是欲來tshit迌，另外tshue7一个時間嘛較su3-si7。」",
          "“Pa5--a2!Pit8-giap8 tian2-le2 si7 lang5 kheh lang5, lian7 beh chiah8 chit8 e5 png7 to khun3-lan5, beh hip chit8 e5 siong7 to7 chhoe7 bo5 ui7, na7 si7 beh lai5 chhit-tho5, leng7-goa7 chhoe7 chit8 e5 si5-kan ma7 khah su3-si7.”"
        ],
        [
          "爸仔行路有一點仔無方便。遮熱的天氣，遮爾遠的路途，毋通麻煩序大人食這番苦。",
          "Pa5--a2 kiann5-lou7 u7 chit8-tiam2-a2 bo5 hong-pian7. Chiah joah8 e5 thinn-khi3, chiah-ni7 hng7 e5 lou7-tou5, m7-thang ma5-hoan5 si7-toa7-lang5 chiah8 chit hoan khou2."
        ],
        [
          "「飼你這个死囡仔栽，無啥乜路用……」",
          "“Chhi7 li2 chit e5 si2-gin2-a2-chai, bo5 siann2-mih lou7-iong7......”"
        ],
        [
          "「爸仔，你莫烏白想……」",
          "“Pa5--a2, li2 mai3 ou-peh8 siunn7......”"
        ],
        [
          "「自細漢共你捏甲遮爾大，予你讀冊。今仔日，人講我通伯仔好命，予阮囡仔來看無。好！你kam2真正對會起你的良心？」",
          "“Chu7 se3-han3 ka7 li2 liap8 kah chiah-ni7 toa7, hou7 li2 thak8-chheh. Kin-a2-jit8, lang5 kong2 goa2 Thong peh--a2 ho2-mia7, hou7 goan2 gin2-a2 lai5 khoann3 bo5. Ho2! Li2 kam2 chin-chiann3 tui3 e7 khi2 li2 e5 liong5-sim?”"
        ],
        [
          "「爸仔！你莫按呢，我哪有這號意思，你若按呢想，我實在毋知欲按怎才好。畢業典禮按e晡五點開始，宿舍電話真歹敲，我三點半會去門口等恁。」",
          "“Pa5--a2! Li2 mai3 an2-ne, goa2 nah u7 chit lo7 i3-su3, li2 na7 an2-ne siunn7, goa2 sit8-chai7m7chaibeh an2-choann2 chiah ho2. Pit8-giap8 tian2-le2 an3 e-pou gou7 tiam2 khai-si2, sok-sia3 tian7-oe7 chin phainn2 kha3, goa2 sann tiam2poann3 e7 khi3 mng5-khau2 tan2--lin2.”"
        ],
        [
          "序大人毋知會認得路袂？車會坐過頭去無？咧欲四點矣，攏無看著人。會記得四年前，聯考考煞的時，爸啊陪我來學校註冊。時間過了真緊，阿爸講伊無論按怎做牛做馬，嘛欲我讀大學，誠無簡單阿姑借萬二予我。這萬二扣掉註冊費，閣會使納兩個半月的食飯錢。",
          "Si7-toa7-lang5m7 chaie7 jin7-tit lou7 be7? Chhia e7 che7 koe3-thau5 khi3--bo5? Teh-beh si3 tiam2--a, long2 bo5 khoann3 tioh8 lang5. E7 ki3-tit si3 ni5 cheng5, lian5-kho2 kho2 soah e5 si5, pa5--a2 poe5 goa2 lai5 hak8-hau7 chu3-chheh. Si5-kan koe3 liau2 chin kin2, a-pa kong2 i bo5-lun7 an2-choann2 cho3 gu5 cho3 be2, ma7 beh goa2 thak8 tai7-hak8, chiann5 bo5 kan2-tana-kou chioh ban7-ji7 hou7--goa2。Che ban7-ji7 khau3 tiau7 chu3-chheh-hui3, koh e7-sai2 lap8 nng7 ko3 poann3 goeh8 e5 chiah8-png7-chinn5."
        ]
      ],
      "篇名": "六月的鳳凰花"
    },
    {
      "作者": "楊國明",
      "段": [
        [
          "這工，將近欲倚中晝，添伯仔捾一kha籗仔，幌對門口埕入內，我就知影一定閣有好空的代誌，伊共阿媽講：這兩隻鱉是欲予阿公食的，啊遮的蝦仔佮苦甘仔予囡仔做菜食，這攏是今仔日生理賣無了的。話講了後，物件倒出來，無閣坐，翻頭就轉去。添伯仔是二姑婆的後生，對阿公真有孝，因為土地少，歹過日，所以若有閒，伊攏會利用工頭工尾抑是暗時，電仔揹咧、網仔提咧，去溪裡掠鱉、電蝦仔佮鱸鰻（溪鰻），thoo5豆園網斑鴿，將掠著的物件提出來街仔賣，趁淡薄仔所費，定定賣無了的，就幌來阮兜有孝阿公佮阮這陣囡仔。雖然伊已經過身去，這个記憶到今，猶佇阮的頭殼底。",
          "Chit kang, chiong-kin7 beh oa2 tiong-tau3, Thiam peh--a2 koann7 chit8 kha khah-a2, hainn3 tui3 mng5-khau2-tiann5 jip8 lai7, goa2 to7 chai-iann2 it-teng7 koh u7 ho2-khang e5 tai7-chi3, i ka7 a-ma2 kong2: chit nng7 chiah pih si7 beh hou7 a-kong chiah8--e5, ah chiah-e5 he5-a2 kap khou2-kam-a2 hou7 gin2-a2 cho3 chhai3 chiah8, che long2 si7 kin-a2-jit8 seng-li2 be7 bo5 liau2--e5. Oe7 kong2 liau2-au7, mih8-kiann7 to3--chhut-lai5, bo5 koh che7, hoan-thau5 to7 tng2--khi3. Thiam peh--a2 si7 ji7-kou-po5 e5 hau7-senn, tui3 a-kong chin iu2-hau3, in-ui7 thou2-te7 chio2, phainn2 koe3-jit8, sou2-i2 na7 u7-eng5, i long2 e7 li7-iong7 kang-thau5 kang-boe2iah si7am3-si5, tian7-a2 phainn7--leh, bang7-a2 theh8--leh, khi3 khe--nih liah8 pih, tian7 he5-a2 kap lou5-moa5 (khe-moa5), thou5-tau7-hng5 bang7 pan-kah, chiong liah8--tioh8 e5 mih8-kiann7 theh8 chhutlai5 ke-a2 be7, than3 tam7-poh8-a2 sou2-hui3, tiann7-tiann7 be7 bo5 liau2--e5, to7 hainn3 lai5 goan2 tau iu2-hau3 a-kong kap goan2 chit tin7 gin2-a2. Sui-jian5 i i2-keng koe3-sin--khi3, chit e5 ki3-ek8 kau3-tann, iau2 ti7 goan2 e5 thau5-khak te2."
        ],
        [
          "離開故鄉將近二十年，對梅山街仔落南，行台三線大約三公里，就有一條雙叉路，往東爿山頂入去，閣行三公里，就會當看著一條南靖溪，佇南靖橋橋頭看會著規條湍流的溪水，對頂面流落來，沖出一个大深窟，光禿禿的大溪石，形成特殊的景色。每擺轉去，若有時間總是會停落來幾分鐘，看一下溪景，回想囡仔時代，佇石頭頂起落的情景。由南靖橋向頂仔一直延伸到海拔一千公尺的太平村，望風亭下面的安靖水沖是南靖溪的水源地，這條溪，是梅山佮民雄兩鄉工業佮飲用水重要的水源，長年泉水充沛，水質清氣，無受污染。順溪邊，看會著幾若百條的塑膠管，攏是下游的村民接去使用的自來水管，阮兜五代人，嘛攏是食這港水大漢的，但是到今猶毋捌納過半角銀的水費，實在真幸福。",
          "Li7-khui kou3-hiong chiong-kin7 ji7-chap8 ni5, ui3 Mui5-san ke-a2 loh8-lam5, kiann5 Tai5-sann-soann3 tai7-iok sann kong-li2, to7 u7 chit8 tiau5 siang-chhe-lou7,ong2 tang-peng5 soann-teng2 jip8--khi3, koh kiann5 sann kong-li2, to7 e7-tang3 khoann3 tioh8 chit8 tiau5Lam5-keng3-khe, ti7 Lam5-keng3-kio5kio5-thau5 khoann3 e7 tioh8 kui tiau5 chhoah-lau5 e5 khe-chui2, tui3 teng2-bin7 lau5--loh8-lai5, chhiang5 chhut chit8 e5 toa7 chhim-khut, kng-thut-thut e5 toa7-khe-chioh8, heng5-seng5 tek8-su5 e5 keng2-sek. Mui2 pai2 tng2--khi3, na7 u7 si5-kan chong2--si7 e7 theng5 loh8lai5 kui2 hun-cheng, khoann3 chit8-e7 khe-keng2, hoe5-siong2 gin2-a2 si5-tai7, ti7 chioh8-thau5 teng2 khi2-loh8 e5 cheng5-keng2. Iu5 Lam5-keng3-kio5 hiong3 teng2--a2 it-tit8 ian5-chhun kau3 hai2-poat8chit8-chheng kong-chhioh e5 Thai3-peng5-chhoan, bang7-hong-teng5 e7-bin7 e5 An-keng3 chui2-chhiang5 si7 Lam5-keng3-khe e5 chui2-goan5-te7, chit tiau5 khe, si7 Mui5-san kap Bin5-hiong5 nng7 hiong kang-giap8 kap im2-iong7-chui2 tiong7-iau3 e5 chui2-goan5, tng5-ni5 choann5-chui2 chhiong-phai3, chui2-chit chheng-khi3, bo5 siu7 u-jiam2. Sun7 khe-pinn, khoann3 e7 tioh8 kui2-na7 pah tiau5 e5 sok-ka-kong2, long2 si7 e7-iu5 e5 chhoan-bin5 chiap khi3 su2-iong7 e5 chu7-lai5-chui2-kong2, goan2 tau gou7 tai7 lang5, ma7 long2 si7 chiah8 chit kang2 chui2 toa7-han3--e5, tan7-si7 kau3-tann iau2m7 batlap8 koe3 poann3 kakgun5e5 chui2-hui3, sit8-chai7 chin heng7-hok."
        ],
        [
          "聽阿爸講：佇一九五一年初，台電猶未通電進前，本村佇這條溪的兩爿，陸續設有七、八座的小型發電廠，由村民合資，倩日本技師，引進小型水力發電機，利用這條湍流的溪水發電，一个發電廠所發的電量，只會當供應十外戶使用，而且一戶kan-tann分配三个二十燭的電火球仔爾爾，佇每一个發電機的邊仔，挖一个儲水窟，日時積水，等到暗的時，由用戶輪流派人去將水閘門放開，這時就開始供電，排洩完一窟水，大約會使供電三、四點鐘，這對搰力勤儉的村民來講，受益真大。In充分利用有電的暗時，洗衫、擘thoo5 豆、做米籃加工等等，加做真濟工課，比點番仔油燈加真好用。為著欲予逐間攏有光線，我猶會記得阮兜的厝，攏佇兩間中央的壁堵，共伊挖一空，才將電火球仔吊佇中間。兩間共用一个。但是等到一九六○年，台電全面供電的時，這種的發電廠就無用武之地，就按呢行入歷史，目前嘛猶留有發電廠的遺址。",
          "Thiann a-pa kong2: ti7 it-kiu2-ngou2-it ni5 chhoe, Tai5-tian7 iau2-boe7 thong-tian7 chin3-cheng5, pun2 chhoan ti7 chit tiau5 khe e5 nng7 peng5, liok8-siok8 siat u7 chhit, peh cho7 e5 sio2-heng5 hoat-tian7-chhiunn2, iu5 chhoan-bin5 hap8-chu, chhiann3 Jit8-pun2 ki-su, in2-chin3 sio2-heng5 chui2-lek8 hoat-tian7-ki, li7-iong7 chit tiau5 chhoah-lau5 e5 khe-chui2 hoat-tian7, chit8 e5 hoat-tian7-chhiunn2 sou2 hoat e5 tian7-liong7, chi2 e7-tang3 kiong-eng3 chap8 goa7 hou7 su2-iong7, ji5-chhiann2 chit8 hou7 kan-tann hun-phoe3 sann e5 ji7-chap8 chek e5 tian7-hoe2-kiu5-a2 nia7-nia7, ti7 mui2 chit8 e5 hoat-tian7-ki e5 pinn--a2, ou2 chit8 e5 thu5-chui2-khut, jit8--si5 chek-chui2, tan2 kau3 am3 e5 si5, iu5 iong7-hou7 lun5-liu5 phai3 lang5 khi3 chiong chui2-chah8-mng5 pang3--khui, chit-si5 to7 khai-si2 kiong-tian7, pai5-sia3 oan5 chit8 khut chui2, tai7-iok e7-sai2 kiong-tian7 sann, si3 tiam2-cheng, che tui3 kut-lat8 khin5-khiam7 e5 chhoan-bin5 lai5 kong2, siu7-ek chin toa7. In chhiong-hun li7-iong7 u7 tian7 e5 am3-si5, se2-sann, peh thou5-tau7, cho3 bi2-na5 ka-kang teng2-teng2, ke cho3 chin che7 khang-khoe3, pi2 tiam2 hoan-a2-iu5-teng ke chin ho2-iong7. Ui7 tioh8 beh hou7 tak8 keng long2 u7 kng-soann3, goa2 iau2 e7 ki3-tit goan2 tau e5 chhu3, long2 ti7 nng7 keng tiong-ng e5 piah-tou2, ka7 i ou2 chit8 khang, chiah chiong tian7-hoe2-kiu5-a2 tiau3 ti7 tiong-kan. Nng7 keng kiong7 iong7 chit8 e5. Tan7-si7 tan2 kau3 it-kiu2-liok8-khong3 ni5, Tai5-tian7 choan5-bin7 kiong-tian7 e5 si5, chit chiong2 e5 hoat-tian7-chhiunn2 to7 bo5 iong7-bu2 chi-te7, to7 an2-ne kiann5 jip8 lek8-su2, bok8-chian5 ma7 iau2 lau5 u7 hoat-tian7-chhiunn2 e5 ui5-chi2."
        ]
      ],
      "篇名": "彼條溪仔"
    },
    {
      "作者": "Po2-hui7",
      "段": [
        [
          "彼幾工誠燒熱，毋閣感覺有春風咧吹的款，袂齷齪，規个人攏輕鬆起來，拄著啥人攏嘛一个笑面。笑甲遐春，就是母仔來台北啦！",
          "Hit kui2 kang chiann5 sio-joah8, m7-koh kam2-kak u7 chhun-hong leh chhoe e5 khoan2, be7 ak-chak, kui e5 lang5 long2 khin-sang--khi2-lai5, tu2 tioh8 siann2-lang5 long2 ma7 chit8 e5 chhio3-bin7. Chhio3 kah hiah chhun, to7 si7 bu2--a2 lai5 Tai5-pak--lah!"
        ],
        [
          "心肝頭望母仔來做伙tua3 毋知望偌久矣，上帝有咧聽我祈禱的款，這擺真正予我等著矣hoonnh！",
          "Sim-koann-thau5 bang7 bu2--a2 lai5 cho3-hoe2 toa3m7 chaibang7 joa7 ku2--a, Siong7-te3 u7 leh thiann goa2 ki5-to2 e5 khoan2, chit pai2 chin-chiann3 hou7 goa2 tan2--tioh8-ahonnh!"
        ],
        [
          "母仔七早八早就到，我去載伊，佇眾人相kheh的場面，我隨就眼著伊的形影：我毋敢相信彼是母仔！一軀粉紅仔的洋裝，長裙配瘦抽的身材，滿面春風，袂輸少女的活潑，這就是我暝日思思念念的阿母！",
          "Bu2--a2 chhit-cha2-peh-cha2 to7 kau3, goa2 khi3 chai3--i, ti7 cheng3-lang5 sio-kheh e5 tiunn5-bin7, goa2sui5 to7 gan2 tioh8 i e5 heng5-iann2: goa2m7 kann2siong-sin3 he si7 bu2--a2! Chit8 su hun2-ang5-a2 e5 iunn5-chong, tng5-kun5 phoe3 san2-thiu e5 sin-chai5, moa2-bin7 chhun-hong, be7-su siau3-lu2 e5 oah8-phoat, che to7 si7 goa2 me5 jit8 su-su liam7-liam7 e5 a-bu2!"
        ],
        [
          "母仔khainn2一大袋好料的欲予我，一寡焦料親像鰇魚、香菇、紫菜，嘛有肥軟的魚箍，一塊一塊用lok仔分開包咧，較免定咧退冰。一kha皮箱閣一lok布袋囥跤前，母仔坐後壁，攬我的腰，安全帽仔戴咧，碌硞馬仔hu5-hu2，按呢載母仔佇台北街頭趡來趡去，風若像咧輕輕仔共我捒，耳空邊tshiau5母仔的笑聲，雄雄感覺想欲吼，無人像我遐好命。",
          "Bu2--a2 khainn2 chit8 toa7 te7 ho2-liau7--e5 beh hou7--goa2, chit8-koa2 ta-liau7 chhin-chhiunn7 jiu5-hi5, hiunn-kou, chi2-chhai3, ma7 u7 pui5-nng2 e5 hi5-khou, chit8 te3 chit8 te3 iong7 lok-a2 hun-khui pau--leh, khah bian2 tiann7 leh the3-peng. Chit8 kha phoe5-siunn koh chit8 lok pou3-te7 khng3 kha-cheng5, bu2--a2 che7 au7-piah, lam2 goa2 e5 io, an-choan5-bo7-a2 ti3--leh, lok8-khok8-be2-a2 hu5-hu2, an2-ne chai3 bu2--a2 ti7 Tai5-pak ke-thau5 nng3 lai5 nng3 khi3, hong na2-chhiunn7 leh khin-khin-a2 ka7 goa2 sak, hi7-khang pinn chhiau5 bu2--a2 e5 chhio3-siann, hiong5-hiong5 kam2-kak siunn7 behhau2, bo5 lang5 chhiunn7 goa2 hiah ho2-mia7."
        ],
        [
          "三十冬的操煩，予本來就烏肉底的母仔看起來較臭老淡薄仔，閣原本伊就袂妝，無彼號條件嘛無美國時間通做啥保養，久來規个面煞mooh-mooh、so3-so3，若像消風的Tire(車輦）。見欲招母仔出外tshit迌，伊攏有一大堆理由行袂出門，這改會當飛來我遮，實在講，我也真意外；知影母仔欲來tua3 兩三工，我就佮ANATA參詳好勢，決定tshua7 母仔四界去，看會當予伊心較開咧無。",
          "Sann-chap8 tang e5 chhau-hoan5, hou7 pun2-lai5 to7 ou-bah-te2 e5 bu2--a2 khoann3--khi2-lai5 khah chhau3-lau7--tam7-poh8-a2, koh goan5-pun2 i to7 be7 chng, bo5 hit ho7 tiau5-kiann7 ma7 bo5 Bi2-kok si5-kan thang cho3 siann2 po2-iong2, ku2--lai5 kui e5 bin7 soah mouh-mouh, so3-so3, na2-chhiunn7 siau-hong e5 Tire (chhia-lian2). Kian3 beh chio bu2--a2 chhut-goa7 chhit-tho5, i long2 u7 chit8 toa7 tui li2-iu5 kiann5 be7 chhut-mng5, chit kai2 e7-tang3 poe lai5 goa2 chia, sit8-chai7 kong2, goa2 ia7 chin i3-goa7; chai-iann2 bu2--a2 beh lai5 toa3 nng7 sann kang, goa2 to7 kap ANATA chham-siong5 ho2-se3, koat-teng7 chhoa7 bu2--a2 si3-ke3 khi3, khoann3 e7-tang3 hou7 i sim khah khui--leh bo5."
        ],
        [
          "頭先有想講愛好好仔煮一頓仔腥臊款待母仔，尾仔放棄，母仔無可能坐tiam3邊仔看我無閒，會欲來鬥跤手，按呢規氣請伊去外口食較清心。阮tshua7 伊去食蒜頭麵，去有氣氛的咖啡廳食佮飲料的鱈魚飯，母仔若像囡仔，歡喜甲喙笑目笑，佇原木裝潢的咖啡廳，ANATA講笑話，英語老歌寬寬仔放送，母仔微微仔笑，目神看對窗仔外的草埔佮粟鳥仔，我恬恬欣賞伊溫柔的半爿面，記智踅轉去細漢的時，若像伊捌抱我佇愛河邊散步，日頭咧欲落山，伊紅牙紅牙的半爿面嘛是這款的溫柔。",
          "Thau5-seng u7 siunn7 kong2 ai3 ho2-ho2-a2 chu2 chit8-tng3-a2 chhenn-chhau khoan2-thai7 bu2--a2, boe2--a2 hong3-khi3, bu2--a2 bo5kho2-leng5 che7 tiam3 pinn--a2 khoann3 goa2 bo5-eng5, e7 beh lai5 tau3-kha-chhiu2, an2-ne kui-khi3 chhiann2 i khi3 goa7-khau2 chiah8 khah chheng-sim. Goan2 chhoa7 i khi3 chiah8 soan3-thau5-mi7, khi3 u7 khi3-hun e5 ka-pi-thiann chiah8 kah im2-liau7 e5 soat-hi5-png7, bu2--a2 na2-chhiunn7 gin2-a2, hoann-hi2 kah chhui3-chhio3 bak8-chhio3, ti7 goan5-bok8 chong-hong5 e5 ka-pi-thiann, ANATA kong2 chhio3-oe7, Eng-gi2 lau7-koa khoann-khoann-a2 hong3-sang3, bu2--a2 bi5-bi5-a2 chhio3, bak8-sin5 khoann3 tui3 thang-a2-goa7 e5 chhau2-pou kap chhek-chiau2-a2, goa2 tiam7-tiam7 him-siong2 i un-jiu5 e5 poann3-peng5-bin7, ki3-ti3 seh8 tng2khi3 se3-han3 e5 si5, na2-chhiunn7 i bat pho7 goa2 ti7 Ai3-ho5 pinn san3-pou7, jit8-thau5 teh-beh loh8-soann, i ang5-ge5 ang5-ge5 e5 poann3-peng5-bin7 ma7 si7 chit khoan2 e5 un-jiu5."
        ],
        [
          "母仔講家己是庄跤倯，看阮欲tshua7 伊去佗位long7-long7踅攏好，想想咧先去參觀二二八記念館，這項別位無。落公車了後，穿過新公園茂閣懸的樹叢，陣陣的風予阮的衫攏膨起來，日頭微微仔炤阮的面，誠溫暖的下晝時，予阮看二二八受難者資料的時，煞無一屑仔悲慘的感覺。記念館內底有一角仔冊店，嘛通坐落來啉茶食點心，我第一擺佮母仔按呢約會，佇遮爾清幽的空間，煞淡薄仔愣愣，毋知這是現實抑是夢。",
          "Bu2--a2 kong2 ka-ti7 si7 chng-kha-song5, khoann3 goan2 behchhoa7 i khi3 toh-ui7 long7-long7-seh8 long2 ho2, siunn7-siunn7--leh seng khi3 chham-koan Ji7-ji7-pat ki3-liam7-koan2, chit hang7 pat8-ui7 bo5. Loh8 kong-chhia liau2-au7, chhng koe3 Sin-kong-hng5 om7 koh koan5 e5 chhiu7-chang5, chun7-chun7 e5 hong hou7 goan2 e5 sann long2 phong3--khi2-lai5, jit8-thau5 bi5-bi5-a2 chhio7 goan2 e5 bin7, chiann5 un-loan2 e5 e7-tau3-si5, hou7 goan2 khoann3 ji7-ji7-pat siu7-lan7-chia2 chu-liau7 e5 si5, soah bo5 chit8-sut-a2 pi-chham2 e5 kam2-kak. Ki3-liam7-koan2 lai7-te2 u7 chit8-kak-a2 chheh-tiam3, ma7 thang che7 loh8lai5 lim-te5 chiah8 tiam2-sim, goa2 te7-it pai2 kap bu2--a2 an2-ne iok-hoe7, ti7 chiah-ni7 chheng-iu e5 khong-kan, soah tam7-poh8-a2 gang7-gang7,m7 chaiche si7 hian7-sit8iah si7bang7."
        ],
        [
          "隔轉工坐新店客運到淡水，先參觀紅毛城，tiam3門喙佮母仔翕相做記念。隔壁就是淡水工商管理學院，順紲行一輾，校內的馬偕記念館收藏濟濟彼當時傳教士跤跡的記錄，特別是用白話字寫的批、筆記予阮相誠久毋甘走。離開學校了後行去碼頭，岸邊歇兩三隻破漁船仔sim3咧、sim3咧，河水烏烏，日光一絲一絲浮佇水面爍咧爍咧小可鑿目。母仔那拭汗那講想欲食攃冰，阮就趡入去巷仔內，一个頭家娘誠靠俗共阮招呼，阮一人一盤，四果、仙草、粉圓、紅豆仔、芋仔、薁蕘sut甲飽tu-tu。對巷仔閣bun3出來，經過滬尾文史工作室，沿路有一寡賣土產的，母仔買幾包仔魚酥餅欲予小妹食，我買一頂紅底黃花仔的圓帽仔，佇Basu烏煙phong7-phong7坱的舊街路，阮寬寬仔行向淡水捷運站，換體驗時行的滋味。上車無偌久，母仔就睏去矣，窗仔外雄雄有一兩个白點佇樹海咧振動，毋知kam2是白鴒鷥。確實母仔悿矣，睏甲攏毋知人，欲落車共伊叫才精神。",
          "Keh-tng2-kang che7 Sin-tiam3 kheh-un7 kau3 Tam7-chui2, seng chham-koan Ang5-mou-siann5, tiam3 mng5-chhui3 kap bu2--a2 hip-siong7 cho3 ki3-liam7. keh-piah to7 si7 Tam7-chui2 Kang-siong Koan2-li2 Hak8-inn7, sun7-soa3 kiann5 chit8 lian3, hau7-lai7 e5 Ma2-kai ki3-liam7-koan2 siu-chong5 che7-che7 hit-tong-si5 thoan5-kau3-su7 kha-jiah e5 ki3-lok8, tek8-piat8 si7 iong7 peh8-oe7-ji7 sia2 e5 phoe, pit-ki3 hou7 goan2 siong3 chiann5 ku2 m7-kam chau2. Li7-khui hak8-hau7 liau2-au7 kiann5 khi3 be2-thau5, hoann7-pinn hioh nng7 sann chiah phoa3 hi5-chun5-a2 sim3--leh, sim3--leh, ho5-chui2 ou-ou, jit8-kng chit8 si chit8 si phu5 ti7 chui2-bin7 sih--leh sih--leh sio2-khoa2 chhak8-bak8. Bu2--a2 na2 chhit koann7 na2 kong2 siunn7 beh chiah8chhoah-peng, goan2 to7 nng3 jip8khi3 hang7-a2-lai7, chit8 e5 thau5-ke-niu5 chiann5 kho3-siok8 ka7 goan2 chio-hou, goan2 chit8 lang5 chit8 poann5, su3-ko2, sian-chhau2, hun2-inn5, ang5-tau7-a2, ou5-a2, o3-gio5 sut kah pa2-tu-tu. Tui3 hang7-a2 koh bun3--chhut-lai5, keng-koe3 Hou7-boe2 Bun5-su2 Kang-chok-sek, ian5-lou7 u7 chit8-koa2 be7 thou2-san2--e5, bu2--a2 be2 kui2 pau-a2 hi5-sou-piann2 beh hou7 sio2-moe7 chiah8, goa2 be2 chit8 teng2 ang5-te2 ng5-hoe-a2 e5 inn5-bo7-a2, ti7 Basu ou-ian phong7-phong7-eng e5 ku7-ke-lou7, goan2 khoann-khoann-a2 kiann5 hiong3 Tam7-chui2 Chiap8-un7-cham7, oann7 the2-giam7 si5-kiann5 e5 chu-bi7. Chiunn7-chhia bo5 joa7 ku2, bu2--a2 to7 khun3--khi3-a, thang-a2-goa7 hiong5-hiong5 u7 chit8 nng7 e5 peh8-tiam2 ti7 chhiu7-hai2 leh tin2-tang7,m7 chaikam2 si7 peh8-leng5-si. Khak-sit8 bu2--a2 thiam2--a, khun3 kah long2m7 chailang5, beh loh8-chhia ka7 i kio3 chiah cheng-sin5."
        ]
      ],
      "篇名": "春風來來去去"
    },
    {
      "作者": "李勤岸",
      "段": [
        [
          "In講楓仔葉轉紅是有高峰期的，亦就是講楓仔葉變色變甲上齊、上媠有伊一定的時陣—伊的高峰期。這个上媠的滿山坪紅啪啪的高峰期是對北一直走向南，對加拿大走過來南爿的新英格蘭五州。這禮拜差不多會到麻州，規个麻州會滿山秋色。",
          "In kong2 png-a2-hioh8 tng2-ang5 si7 u7 ko-hong-ki5--e5, ia7 to7 si7 kong2 png-a2-hioh8 pian3-sek pian3 kah siong7 chiau5, siong7 sui2 u7 i it-teng7 e5 si5-chun7----i e5 ko-hong-ki5. Chit e5 siong7 sui2 e5 moa2 soann-phiann5 ang5-pha3-pha3 e5 ko-hong-ki5 si7 ui3 pak it-tit8 chau2 ng3 lam5, tui3 Ka-na2-tai7 chau2 koe3 lai5 lam5-peng5 e5 Sin-eng-kek-lan5 gou7 chiu. Chit le2-pai3 chha-put-to e7 kau3 Moa5-chiu, kui-e5 Moa5-chiu e7 moa2-soann chhiu-sek."
        ],
        [
          "本底想講這个景緻今年看袂著矣，因為家己無車，嘛錯過幾若遍團體包車遊覽的機會；錯過台語教會佇北爿的New Hamshire辦的退修會；錯過新英格蘭台灣同學聯合會的賞楓之旅；錯過學生團契的賞楓之旅；嘛錯過火車公司的賞楓列車。攏聽人講滿山坪的楓紅是偌爾仔壯觀，偌爾仔使人心動的景緻。",
          "Pun2-te2 siunn7 kong2 chit e5 keng2-ti3 kin-ni5 khoann3 be7 tioh8--a, in-ui7 ka-ti7 bo5 chhia, ma7 chho3 koe3 kui2-na7 pian3 thoan5-the2 pau-chhia iu5-lam2 e5 ki-hoe7; chho3 koe3 Tai5-gi2 kau3-hoe7 ti7 pak-peng5 e5 New Hamshire pan7 e5 the3-siu-hoe7; chho3 koe3 Sin-eng-kek-lan5 Tai5-oan5 tong5-oh8 lian5-hap8-hoe7 e5 siunn2-png chi lu2; chho3 koe3 hak8-seng thoan5-khe3 e5 siunn2-png chi lu2; ma7 chho3 koe3 hoe2-chhia kong-si e5 siunn2-png liat8-chhia. Long2 thiann lang5 kong2 moa2 soann-phiann5 e5 png-ang5 si7 joa7-ni7-a2 chong3-koan, joa7-ni7-a2 su2 lang5 sim-tong7 e5 keng2-ti3."
        ],
        [
          "佳哉，守義兄特別佇拜六開車載阮去搶看這个美景。兩台車，七个人，早時十點，向北進發。",
          "Ka-chai3, Siu2-gi7 hiann tek8-piat8 ti7 pai3-lak8 khui-chhia chai3 goan2 khi3 chhiunn2 khoann3 chit e5 bi2-keng2. Nng7 tai5 chhia, chhit e5 lang5, chai2-si5 chap8 tiam2, ng3 pak chin3-hoat."
        ],
        [
          "公路邊攏是樹林，色譜對全青、黃色、淺紅、柑仔紅到烏 too3紅，大自然的畫筆實在予人目睭變大蕊，欣賞袂離。楓仔葉佇秋天是按怎會變甲遮爾媠？可能有伊的傳說故事，一个足淒涼的傳說，北美洲的印第安人可能有。毋是kan-tann楓仔葉會變色過秋天，幾若種樹仔攏會。這款樹仔的樹葉有做糖的功能，平時共糖分送落來樹頭，若是咧做糖的過程中拄著天氣轉寒，葉綠素就會變質，變做紅色。",
          "Kong-lou7 pinn long2 si7 chhiu7-na5, sek-phou2 tui3 choan5 chhenn, ng5-sek, chhian2-ang5, kam-a2-ang5 kau3 ou-tou3-ang5, tai7-chu7-jian5 e5 oe7-pit sit8-chai7 hou7 lang5 bak8-chiu pian3 toa7-lui2, him-siong2 be7 li7. Png-a2-hioh8 ti7 chhiu-thinn si7 an2-choann2 e7 pian3 kah chiah-ni7 sui2? Kho2-leng5 u7 i e5 thoan5-soat kou3-su7, chit8 e5 chiok chhinn-liang5 e5 thoan5-soat, Pak-bi2-chiu e5 In3-ti7-an-lang5 kho2-leng5 u7.M7 si7kan-tann png-a2-hioh8 e7 pian3-sek koe3 chhiu-thinn, kui2-na7 chiong2 chhiu7-a2 long2 e7. Chit khoan2 chhiu7-a2 e5 chhiu7-hioh8 u7 cho3 thng5 e5 kong-leng5, peng5-si5 ka7 thng5-hun sang3 loh8lai5 chhiu7-thau5, na7 si7 leh cho3 thng5 e5 koe3-teng5 tiong tu2 tioh8 thinn-khi3 tng2 koann5, hioh8-lek8-sou3 to7 e7 pian3-chit, pinn3-cho3 ang5-sek."
        ],
        [
          "有經過梭羅寫《湖濱散記》的Walden湖，小可耍一下，無時間落來行，e暗六點半愛閣轉來Lexengton參加學生團契辦的演講，我欲共in講「台灣文學」。",
          "U7 keng-koe3 So-lo5 sia2 “Ou5-pin San3-ki3” e5 Walden ou5, sio2-khoa2 sng2--chit8-e7, bo5 si5-kan loh8lai5 kiann5, e-am3 lak8 tiam2poann3 ai3 koh tng2lai5 Lexengton chham-ka hak8-seng thoan5-khe3 pan7 e5 ian2-kang2, goa2 beh ka7 in kong2 “Tai5-oan5 bun5-hak8”."
        ],
        [
          "佇一个溪邊的州公園歇睏，本底有的便所設施攏鎖起來，阮只好去沃楓仔樹。溪水佇橋邊有共伊閘起來，形成靜水湖，熱人的時陣通好游泳，嘛有野餐桌，會當佇遮露營、烘肉。水面有規排楓仔樹的倒影，真通光，有人影行過，比彼仙本尊較明較清。",
          "Ti7 chit8 e5 khe-pinn e5 chiu-kong-hng5 hioh-khun3, pun2-te2 u7 e5 pian7-sou2 siat-si long2 so2--khi2-lai5, goan2 chi2-ho2 khi3 ak png-a2-chhiu7. Khe-chui2 ti7 kio5-pinn u7 ka7 i chah8--khi2-lai5, heng5-seng5 cheng7-chui2-ou5, joah8--lang5 e5 si5-chun7 thang-ho2 iu5-eng2, ma7 u7 ia2-chhan-toh, e7-tang3 ti7 chia lou7-iann5, hang-bah. Chui2-bin7 u7 kui pai5 png-a2-chhiu7 e5 to3-iann2, chin thang-kng, u7 lang5-iann2 kiann5--koe3, pi2 hit sian pun2-chun khah beng5 khah chheng."
        ],
        [
          "到New Hamshire，經過頂回教會退修會的所在，看著in去peh的彼粒山，聽講peh起來感覺參日本的富士山真仝款，看落去的景較媠。以後才tshue7時間來peh看覓。",
          "Kau3 New Hamshire, keng-koe3 teng2-hoe5 kau3-hoe7 the3-siu-hoe7 e5 sou2-chai7, khoann3 tioh8 in khi3 peh e5 hit liap8 soann, thiann kong2 peh khi2lai5 kam2-kak chhamJit8-pun2 e5 hhu3-su7-soann chin kang7-khoan2, khoann3--loh8-khi3 e5 keng2 khah sui2. I2-au7 chiah chhoe7 si5-kan lai5 peh khoann3 mai7."
        ],
        [
          "New Hamshire楓仔葉轉紅的「peak」猶未完全過去，嘛是猶閣滿山滿谷的楓紅，經過溪流的時，特別感覺溪邊的樹紅，透過天色、水色，感覺媠甲會跳動。",
          "New Hamshire png-a2-hioh8 tng2-ang5 e5“peak” iau2-boe7 oan5-choan5 koe3--khi3, ma7 si7 iau2 koh moa2 soann moa2 kok e5 png-ang5, keng-koe3 khe-lau5 e5 si5, tek8-piat8 kam2-kak khe-pinn e5 chhiu7-ang5, thau3-koe3 thinn-sek, chui2-sek, kam2-kak sui2 kah e7 thiau3-tong7."
        ],
        [
          "車加油的時，順紲入去便利商店，看in逐个攏買規大包物仔出來，原來這州是免稅的，緊入去綴人買。真正無稅都著，逐个攏變做觀光客，大包細包mooh出來。聽講嘛有人開成點鐘過來這州買物件，省寡稅。以前州間的高速公路來到這州嘛免納錢，後來別州抗議，才綴人收。",
          "Chhia ka-iu5 e5 si5, sun7-soa3 jip8khi3 pian7-li7 siong-tiam3, khoann3 in tak8-e5 long2 be2 kui toa7 pau mih8-a2 chhut--lai5, goan5-lai5 chit chiu si7 bian2-soe3--e5, kin2 jip8khi3 toe3 lang5 be2. Chin-chiann3 bo5 soe3 to tioh8, tak8-e5 long2 pinn3-cho3 koan-kong-kheh, toa7 pau se3 pau mouh--chhut-lai5. Thiann kong2 ma7 u7 lang5 khui chiann5 tiam2-cheng koe3 lai5 chit chiu be2 mih8-kiann7, seng2 koa2 soe3. I2-cheng5 chiu kan e5 ko-sok kong-lou7 lai5 kau3 chit chiu ma7 bian2 lap8-chinn5, au7-lai5 pat8 chiu khong3-gi7, chiah toe3 lang5 siu."
        ],
        [
          "閣踅過Vermont州，公路邊看出去視野真闊，秋的感覺真壯觀。按呢今仔日新英格蘭五州去過三州矣。",
          "Koh seh8 koe3 Vermont chiu, kong-lou7 pinn khoann3--chhut-khi3 si7-ia2 chin khoah, chhiu e5 kam2-kak chin chong3-koan. An2-ne kin-a2-jit8 Sin-eng-kek-lan5 gou7 chiu khi3 koe3 sann chiu--a."
        ],
        [
          "踅轉來麻州，欲去看一个水庫，真值得看的水庫，去到地，有警察咧顧，驚去予恐怖分子thau7毒，煞袂當入去。Tsit-ma2規个美國已經變甲足緊張的。",
          "Seh8 tng2lai5 Moa5-chiu, beh khi3 khoann3 chit8 e5 chui2-khou3, chin tat8-tit khoann3 e5 chui2-khou3, khi3 kau3 te3, u7 keng2-chhat leh kou3, kiann khi3 hou7 khiong2-pou3 hun7-chu2 thau7-tok8, soah be7-tang3 jip8--khi3. Chit-ma2 kui-e5 Bi2-kok i2-keng pian3 kah chiok kin2-tiunn--e5."
        ],
        [
          "有經過一間紡織工廠，放空的廠房，佇小鎮的路邊。麻州以前嘛是經過類似台灣現此時咧經驗的工業化佮經濟發展。麻州以前嘛是有真濟紡織廠佮鞋仔廠，後來攏徙去日本，然後徙去台灣、中國。現在是以高科技工業佮教育、觀光業為主。這是毋是經濟發展的一个輪迴？台灣是毋是一定會綴咧踅來到這个所在？",
          "U7 keng-koe3 chit8 keng phang2-chit kang-chhiunn2, pang3 khang e5 chhiunn2-pang5, ti7 sio2-tin3 e5 lou7-pinn. Moa5-chiu i2-cheng5 ma7 si7 keng-koe3 lui7-su7 Tai5-oan5 hian7-chhu2-si5 leh keng-giam7 e5 kang-giap8-hoa3 kap keng-che3 hoat-tian2. Moa5-chiu i2-cheng5 ma7 si7 u7 chin che7 phang2-chit-chhiunn2 kap e5-a2-chhiunn2, au7-lai5 long2 soa2 khi3 Jit8-pun2, jian5-au7 soa2 khi3 Tai5-oan5, Tiong-kok. Hian7-chai7 si7 i2 ko-kho-ki kang-giap8 kap kau3-iok8, koan-kong-giap8 ui5-chu2. Che si7m7 si7keng-che3 hoat-tian2 e5 chit8 e5 lun5-hoe5? Tai5-oan5 si7m7 si7it-teng7 e7 toe3 leh seh8 lai5 kau3 chit e5 sou2-chai7?"
        ]
      ],
      "篇名": "搶看滿山坪的楓仔葉"
    },
    {
      "作者": "李勤岸",
      "段": [
        [
          "初雪，佇聖誕節前的一个拜六暗，先佇電視內底落，記者面對鏡頭，真興奮共阮報雪。共百葉窗扭起來看，有影都著，雪花佇電火柱光罩的範圍內飄舞。初雪的姿勢，有一點仔幼秀，有一點仔歹勢，無風伴舞，無意無意，聊聊仔落落來。",
          "Chhou-seh, ti7 Seng3-tan3-chiat cheng5 e5 chit8e5 pai3 lak8 am3, seng ti7 tian7-si7 lai7-te2 loh8, ki3-chia2 bin7-tui3 kiann3-thau5, chin heng-hun7 ka7 goan2 po3 seh. Ka7 pek-hioh8-thang khiu2 khi2lai5 khoann3, u7-iann2 to tioh8, seh-hoe ti7 tian7-hoe2-thiau7 kng-ta3 e5 hoan7-ui5 lai7 phiau-bu2. Chhou-seh e5 chu-se3, u7 chit8-tiam2-a2 iu3-siu3, u7 chit8-tiam2-a2 phainn2-se3, bo5 hong phoann7-bu2, bo5-i3 bo5-i3, liau5-liau5-a2 loh8--loh8-lai5."
        ],
        [
          "窗仔內是有燒氣溫暖的房間，窗仔外到底偌寒攏毋知。有一款溫度計會當囥佇窗仔外，阮猶未買著。逐擺欲出門，愛靠電視抑是電腦共阮報氣象。後來，發現玻璃窗仔會結霜，因為窗仔內窗仔外溫差傷大。無偌久阮就會當對結霜的程度來推算室外的溫度，霜的厚度佮室內室外的溫差有伊的相對函數。",
          "Thang-a2-lai7 si7 u7 sio-khi3 un-loan2 e5 pang5-keng, thang-a2-goa7 tau3-te2 joa7 koann5 long2m7 chai. U7 chit8 khoan2 un-tou7-ki3 e7-tang3 khng3 ti7 thang-a2-goa7, goan2 iau2-boe7 be2--tioh8. Tak8 pai2 beh chhut-mng5, ai3 kho3 tian7-si7iah si7tian7-nau2 ka7 goan2 po3 khi3-siong7. Au7-lai5, hoat-hian7 po-le5 thang-a2 e7 kiat-sng, in-ui7 thang-a2-lai7 thang-a2-goa7 un-chha siunn toa7. Bo5 joa7 ku2 goan2 to7 e7-tang3 ui3 kiat-sng e5 theng5-tou7 lai5 thui-soan3 sek-goa7 e5 un-tou7, sng e5 kau7-tou7 kap sek-lai7 sek-goa7 e5 un-chha u7 i e5 siong-tui3 ham5-sou3."
        ],
        [
          "隔壁的阿伯ian7-na7 thuh雪，ian7-na7 唸：啥人稀罕遮的雪，呔會無愛落起去山頂，山頂有人等欲趨雪？In兜的跤踏路攏是雪，落一暝的雪，積有七、八吋。寒帶的在地人對雪顯然無啥乜好感。我毋敢有欣賞雪景的表情，緊綴喙共伊應：「都著毋，誠害！」其實，佇規年透冬無雪的Hawaii拄搬來，看著雪，實在真興奮。工具攏無準備，只好先用清便所的筅仔共車頂的雪thuh掉，閣用牛奶罐仔入燒水共伊沖。嘛無手套，雙手gan3甲……共規台車的雪攏處理清氣，才駛出門。駛佇路裡，kan-tann阮這台車是清氣溜溜的，別人的車頂攏猶有一沿厚厚的雪，逐台車攏載雪出來咧tshit迌。感覺真無面子，in看著阮這台車光禿禿，一定心內笑講：菜鳥仔！第二遍閣落雪，為著愛面子，佇頭前窗挖一空，予家己小可有看著路就駛出去。結果視線無好，頭著愛ann3來ann3去才有看著路，閣予人pann甲真慘。第三遍閣落雪，我就真在地矣，有看著路，嘛有載寡雪出來tshit迌。",
          "Keh-piah e5 a-peh ian7-na7 thuh-seh, ian7-na7 liam7: siann2-lang5 hi-han2 chiah-e5 seh, thai3 e7 bo5-ai3 loh8 khi2khi3 soann-teng2, soann-teng2 u7 lang5 tan2 beh chhu-seh? In tau e5 kha-tah8-lou7 long2 si7 seh, loh8 chit8 me5 e5 seh, chek u7 chhit, peh chhun3. Han5-tai7e5 chai7-te7-lang5 tui3 seh hian2-jian5 bo5 siann2-mih ho2-kam2. Goa2m7 kann2u7 him-siong2 seh-keng2 e5 piau2-cheng5, kin2 toe3 chhui3 ka7 i in3: “To tioh8--m7, chiann5 hai7!” Ki5-sit8, ti7 kui ni5 thau3 tang bo5 seh e5 Hawaii tu2 poann--lai5, khoann3 tioh8 seh, sit8-chai7 chin heng-hun7. Kang-ku7 long2 bo5 chun2-pi7, chi2-ho2 seng iong7 chheng pian7-sou2 e5 chheng2-a2 ka7 chhia-teng2 e5 seh thuh tiau7, koh iong7 gu5-leng-koan3-a2 jip8 sio-chui2 ka7 i chhiang5. Ma7 bo5 chhiu2-tho3, siang-chhiu2 gan3 kah...... Ka7 kui tai5 chhia e5 seh long2 chhu2-li2 chheng-khi3, chiah sai2 chhut-mng5. Sai2 ti7 lou7--nih, kan-tann goan2 chit tai5 chhia si7 chheng-khi3 liu-liu--e5, pat8-lang5 e5 chhia-teng2 long2 iau2 u7 chit8 ian5 kau7-kau7 e5 seh, tak8 tai5 chhia long2 chai3 seh chhutlai5 leh chhit-tho5. Kam2-kak chin bo5 bin7-chu2, in khoann3 tioh8 goan2 chit tai5 chhia kng-thut-thut, it-teng7 sim-lai7 chhio3 kong2: chhai3-chiau2-a2! Te7-ji7 pian3 koh loh8-seh, ui7 tioh8 ai3 bin7-chu2, ti7 thau5-cheng5-thang ou2chit8 khang, hou7 ka-ti7 sio2-khoa2 u7 khoann3 tioh8 lou7 to7 sai2--chhut-khi3. Kiat-ko2 si7-soann3 bo5 ho2, thau5 tioh8 ai3 ann3 lai5 ann3 khi3 chiah u7 khoann3 tioh8 lou7, koh hou7 lang5 pann kah chin chham2. te7-sann pian3 koh loh8-seh, goa2 to7 chin chai7-te7--a, u7 khoann3 tioh8 lou7, ma7 u7 chai3 koa2 seh chhutlai5 chhit-tho5."
        ],
        [
          "行佇路裡，開始落雨，綿綿仔雨，共雨傘提出來遮。綿綿仔雨，開始佇雨傘外口飄向頂懸一屑仔才閣飄落來，雨呔會落起去頂懸？原來，雨愈來愈綿，重量一直失去，就變做雪，會當飄過來、飄過去，閣飄起去、飄落來。雪，才有這款的舞功。佇辦公室，看風伴舞，收音機內底波士頓交響樂團當咧演奏一曲Waltz，外口的風佮雪若像攏有照音樂咧跳舞。只要莫出去，雪是美麗的仙女。",
          "Kiann5 ti7 lou7--nih, khai-si2 loh8-hou7, mi5-mi5-a2 hou7, ka7 hou7-soann3 theh8chhutlai5 jia. Mi5-mi5-a2-hou7, khai-si2 ti7 hou7-soann3 goa7-khau2 phiau hiong3 teng2-koan5 chit8-sut-a2 chiah koh phiau--loh8-lai5, hou7 thai3 e7 loh8 khi2khi3 teng2-koan5? Goan5-lai5, hou7 ju2 lai5 ju2 mi5, tang7-liong7 it-tit8 sit--khi3, to7 pinn3-cho3 seh, e7-tang3 phiaukoe3lai5, phiau koe3khi3, koh phiau khi2khi3, phiau loh8lai5. Seh, chiah u7 chit khoan2 e5 bu2-kong. Ti7 pan7-kong-sek, khoann3 hong phoann7-bu2, siu-im-ki lai7-te2 Pho-su7-tun3 kau-hiong2-gak8-thoan5 tng leh ian2-chau3 chit8 khek Waltz, goa7-khau2 e5 hong kap seh na2-chhiunn7 long2 u7 chiau3 im-gak8 leh thiau3-bu2. Chi2-iau3 mai3 chhut--khi3, seh si7 bi2-le7 e5 sian-lu2."
        ],
        [
          "秋天樹葉落了了是為啥乜？敢是為著欲予人掛細粒電火phok仔？鎮裡逐欉路邊的樹仔攏掛滿媠噹噹的電火，佇聖誕節進前規個月就開始掛。並毋是凊彩吊吊咧，是真正下工夫，用吊車共工人吊起去面頂，用真濟時間，真細膩，牽過來牽過去，牽出一个圖案。電火點toh8愛有圖案出現才準算。聖誕節過了一段時間，裝飾久來，又閣是光禿禿，伸出千手向天，欲閣求討啥乜？落雪了後我才知，原來in咧向天求討啥乜。雪掛佇每枝樹椏，每欉樹仔攏變成雪樹，沿路看過去，你掠準原來遮的樹仔原本就是生做按呢，原本in就是一欉一欉的雪樹，樹頂開滿雪花的雪樹。秋天葉落了後，in原來是咧等待欲形成真顯目閣雪白的雪樹，共in掛滿閃爍電火phok仔是咱的誤會，真大的誤會。",
          "Chhiu-thinn chhiu7-hioh8 lak liau2-liau2 si7 ui7 siann2-mih? Kam2 si7 ui7 tioh8 beh hou7 lang5 koa3 se3 liap8 tian7-hoe2-phok-a2? Tin3--nih tak8 chang5 lou7-pinn e5 chhiu7-a2 long2 koa3moa2 sui2-tang-tang e5 tian7-hoe2, ti7 Seng3-tan3-chiat chin3-cheng5 kui ko3 goeh8 to7 khai-si2 koa3. Peng7m7 si7chhin3-chhai2 tiau3-tiau3--leh, si7 chin-chiann3 he7 kang-hu, iong7 tiau3-chhia ka7 kang-lang5 tiau3 khi2khi3 bin7-teng2, iong7 chin che7 si5-kan, chin se3-ji7, khan koe3lai5 khan koe3khi3, khan chhut chit8 e5 tou5-an3. Tian7-hoe2 tiam2 toh8 ai3 u7 tou5-an3 chhut-hian7 chiah chun2-sng3. Seng3-tan3-chiat koe3 liau2 chit8 toann7 si5-kan, chng-thann7 ku2--lai5, iu7-koh si7 kng-thut-thut, chhun chhut chheng chhiu2 ng3 thinn, beh koh kiu5-tho2 siann2-mih? Loh8-seh liau2-au7 goa2 chiah chai, goan5-lai5 in leh ng3 thinn kiu5-tho2 siann2-mih. Seh koa3 ti7 mui2 ki chhiu7-oe, mui2 chang5 chhiu7-a2 long2 pinn3-chiann5 seh-chhiu7, ian5-lou7 khoann3--koe3-khi3, li2 liah8-chun2 goan5-lai5 chiah-e5 chhiu7-a2 goan5-pun2 to7 si7 senn-cho3 an2-ne, goan5-pun2 in to7 si7 chit8 chang5 chit8 chang5 e5 seh-chhiu7, chhiu7-teng2 khuimoa2seh-hoe e5 seh-chhiu7. Chhiu-thinn hioh8 lak liau2-au7, in goan5-lai5 si7 leh tan2-thai7 beh heng5-seng5 chin hiann2-bak8 koh seh-peh8 e5 seh-chhiu7, ka7 in koa3 moa2 siam2-sih tian7-hoe2-phok-a2 si7 lan2 e5 gou7-hoe7, chin toa7 e5 gou7-hoe7."
        ],
        [
          "今年冬天咧欲過去矣，kan-tann落這三遍雪？是毋是阮共Hawaii的熱情紮來到冬天的Boston？水牛城已經落甲積雪規十呎，連南部幾个一向無雪的州攏落甲真厲害，是按怎寒帶的Boston有時陣若像洩漏春天的氣味？害長明兄in兜薔薇予人騙毋知，掠準春天來矣，開始puh穎，煞寒寒死。",
          "Kin-ni5 tang-thinn teh-beh koe3--khi3-a, kan-tann loh8chitsann pian3seh? Si7m7 si7goan2 ka7 Hawaii e5 jiat8-cheng5 chah lai5 kau3 tang-thinn e5 Boston? Chui2-gu5-siann5 i2-keng loh8 kah chekseh kui chap8 chhioh, lian7 lam5-pou7 kui2 e5 it-hiong3 bo5 seh e5 chiu long2 loh8 kah chin li7-hai7, si7 an2-choann2 han5-tai7 e5 Boston u7 si5-chun7 na2-chhiunn7 sia3-lau7 chhun-thinn e5 khi3-bi7? Hai7 Tiong2-beng5 hiann in tau chhiunn5-bi5 hou7 lang5 phian3m7 chai, liah8-chun2 chhun-thinn lai5--a, khai-si2 puh-inn2, soah koann5-koann5--si2."
        ],
        [
          "雪，Boston的雪，是毋是愈來愈有伊的個性？敢是註定欲來掛佇光禿禿的樹枝尾，毋是予可憐的路樹伸千手求討就欲降臨，毋是聖誕節需要氣氛就來飄舞。雪，予在地人討厭的雪，是毋是咧等待有人共伊呵咾，共伊欣賞，為伊痴迷，為伊寫詩？",
          "Seh, Boston e5 seh, si7m7 si7ju2 lai5 ju2 u7 i e5 ko3-seng3? Kam2 si7 chu3-tiann7 beh lai5 koa3 ti7 kng-thut-thut e5 chhiu7-ki-boe2,m7 si7hou7 kho2-lian5 e5 lou7-chhiu7 chhun chheng chhiu2 kiu5-tho2 to7 beh kang3-lim5,m7 si7Seng3-tan3-chiat su-iau3 khi3-hun to7 lai5 phiau-bu2. Seh, hou7 chai7-te7-lang5 tho2-ia3 e5 seh, si7m7 si7leh tan2-thai7 u7 lang5 ka7 i o-lo2, ka7 i him-siong2, ui7 i chhi-be5, ui7 i sia2 si?"
        ]
      ],
      "篇名": "有個性的雪"
    },
    {
      "作者": "胡民祥",
      "段": [
        [
          "草仔開始轉青變綠，迎接春天。社區家家戶戶埕裡梳草，將落落來的樹葉仔佮爛去的草枝扒起來，予空氣好流通。我早起攑扒仔，去埕斗梳草。規个冬天攏無振動，上班下班，佮上班下班，攏無操動，除去大雪積車道，才有罕罕仔的大勞動。四肢筋肉冬眠一季三個月，扒無上五分鐘，手酸腰ting7，真正是無路用。想起故鄉老爸老母操勞一年四季，田裡thuann2草掘土，早起做到日頭落山，攏無喝悿。事實上，我故鄉嘉南平原的父老耕作一世人，酸疼嘛一日做過一日。",
          "Chhau2-a2 khai-si2 tng2chhenn piann3 lek8, ngia5-chih chhun-thinn. Sia7-khu ke-ke hou7-hou7 tiann5--nih se-chhau2, chiong lak--loh8-lai5 e5 chhiu7-hioh8-a2 kap noa7--khi3 e5 chhau2-ki pe5--khi2-lai5, hou7 khong-khi3 ho2 liu5-thong. Goa2 chai2-khi2 giah8 pe5-a2, khi3 tiann5-tau2 se-chhau2. Kui-e5 tang-thinn long2 bo5 tin2-tang7, siong7-pan ha7-pan, kap siong7-pan ha7-pan, long2 bo5 chhau-tong7, tu5-khi3 toa7-seh chek chhia-to7, chiah u7 han2-han2-a2 e5 toa7 lo5-tong7. Su3-ki kin-bah tang-bin5 chit8 kui3 sann ko3 goeh8, pe5 bo5 chiunn7 gou7 hun-cheng, chhiu2 sng io teng7, chin-chiann3 si7 bo5 lou7-iong7 。Siunn7 khi2 kou3-hiong lau7-pe7 lau7-bu2 chhau-lo5 chit8 ni5 su3-kui3, chhan5--nih thoann2-chhau2 kut8-thou5, chai2-khi2 cho3 kau3 jit8-thau5 loh8-soann, long2 bo5 hoah thiam2. Su7-sit8 siong7, goa2 kou3-hiong Ka-lam5 Peng5-goan5 e5 hu7-lo2 keng-chok chit8-si3-lang5, sng-thiann3 ma7 chit8 jit8 cho3 koe3 chit8 jit8."
        ],
        [
          "埕裡的草無扒予伊清氣是袂使得，扒清才好下肥料，這幾年來，我無照起工掖肥除野草，規个草埕是袂看得：講偌歹看，就有偌歹看；真正袂呵咾得。所以，手酸嘛是愛照扒，半點鐘後，手變做機械手，直直扒，枯草落葉仔扒做一堆一堆，用手捧去樹林內擲掉。兩點鐘後，滿埕清氣溜溜，紲落去是掖肥料，這留明仔載才來做。",
          "Tiann5--nih e5 chhau2 bo5 pe5 hou7 i chheng-khi3 si7 be7-sai2--tit, pe5 chheng chiah ho2 he7 pui5-liau7, chit kui2 ni5 lai5, goa2 bo5 chiau3-khi2-kang ia7-pui5 tu5 ia2-chhau2, kui e5 chhau2-tiann5 si7 be7 khoann3--tit: kong2 joa7 phainn2-khoann3, to7 u7 joa7 phainn2-khoann3; chin-chiann3 be7 o-lo2--tit. Sou2-i2, chhiu2 sng ma7 si7 ai3 chiau3 pe5, poann3 tiam2-cheng au7, chhiu2 pinn3-cho3 ki-hai5-chhiu2, tit8-tit8 pe5, khou-chhau2 loak-hioh8-a2 pe5 cho3 chit8 tui chit8 tui, iong7 chhiu2 phong2 khi3 chhiu7-na5 lai7 tan3 tiau7. Nng7 tiam2-cheng au7, moa2 tiann5 chheng-khi3 liu-liu, soa3--loh8-khi3 si7 ia7 pui5-liau7, che lau5 bin5-a2-chai3 chiah lai5 cho3."
        ],
        [
          "扒草埕，除去舊年的落葉仔，猶有新的物件，就是楓仔樹的新芽受風吹雨拍，對樹頂落落來，落甲滿草坪。清梳草坪當中，天頂傳來雁的叫聲，攑頭一看，是一隻落單的孤雁，春天來到，Canada的野雁對南回北。",
          "Pe5 chhau2-tiann5, tu5-khi3 ku7-ni5 e5 lak-hioh8-a2, iau2 u7 sin e5 mih8-kiann7, to7 si7 png-a2-chhiu7 e5 sin-ge5 siu7 hong chhoe hou7 phah, ui3 chhiu7-teng2lak--loh8-lai5, lak kah moa2 chhau2-phiann5. Chheng-se chhau2-phiann5 tang-tiong, thinn-teng2 thoan5 lai5 gan7 e5 kio3-siann, giah8-thau5 chit8 khoann3, si7 chit8 chiah lok8-tan e5 kou-gan7, chhun-thinn lai5 kau3, Canada e5 ia2-gan7 tui3 lam5 hoe5 pak."
        ],
        [
          "今仔日烏陰天，看著真濟白點的物件飄舞佇空中，初想是花粉。向社區的山谷看過去，薄薄若霧，行向欄杆，白點飄落欄杆，化做一團綿綿的流質物，若雪若水，啊！原來是超『迷你』幼的雪。雪的形態百百款，有大有細，細的看起來若幼幼的鹽粉，大的親像棉花，雪花飄佇空中若像飛舞田的花絮。古早文人爭論按怎描述落雪，一个講：「撒鹽空中差可擬。」另外一个講：「未若柳絮因風起。」其實攏是看著千變萬化的落雪景觀之一爾爾。",
          "Kin-a2-jit8 ou-im-thinn, khoann3 tioh8 chin che7 peh8-tiam2e5 mih8-kiann7 phiau-bu2 ti7 khong-tiong, chhou siunn7 si7 hoe-hun2. Hiong3 sia7-khu e5 soann-kok khoann3--koe3-khi3, poh8-poh8 na2 bu7, kiann5 hiong3 noa5-kan, peh8-tiam2 phiau loh8 noa5-kan, hoa3 cho3 chit8 thoan5 mi5-mi5 e5 liu5-chit-but8, na2 seh na2 chui2, ah! Goan5-lai5 si7 chhiau『迷你』iu3e5 seh. Seh e5 heng5-thai7 pah-pah-khoan2, u7 toa7 u7 se3, se3--e5 khoann3--khi2-lai5 na2 iu3-iu3 e5 iam5-hun2, toa7--e5 chhin-chhiunn7 mi5-hoe, seh-hoe phiau ti7 khong-tiong na2-chhiunn7 poe-bu2 chhan5 e5 hoe-su3. Kou2-cha2 bun5-jin5 cheng-lun7 an2-choann2 biau5-sut8 loh8-seh, chit8 e5 kong2: “Sat iam5 khong-tiong chha kho2 gi2.” Leng7-goa7 chit8 e5 kong2: “Bi7 jiok8 liu2-su3 in hong khi2.” Ki5-sit8 long2 si7 khoann3 tioh8 chhian-pian3 ban7-hoa3 e5 loh8-seh keng2-koan chi it nia7-nia7."
        ],
        [
          "四月以來，綿綿的春雨，滋潤樹木花草。北美洲的農民有一句俗語：「四月綿綿春雨，帶來五月花。」我等待五月花期，春天花對五月紲到六月，北美的春天是一片花海。我的埕裡，水仙花先來報春，閣有鬱金香（母親花），然後有杜鵑，牡丹，金針花。",
          "Si3--goeh8 i2-lai5, mi5-mi5 e5 chhun-hou7, chu-jun7 chhiu7-bok8 hoe-chhau2. Pak-bi2-chiu e5 long5-bin5 u7 chit8 ku3 siok8-gi2: “Si3 goeh8 mi5-mi5 chhun-hou7, tai3 lai5 gou7 goeh8 hoe.” Goa2 tan2-thai7 gou7 goeh8 hoe-ki5, chhun-thinn hoe ui3 gou7--goeh8 soa3kau3lak8--goeh8, Pak-bi2 e5 chhun-thinn si7 chit8 phinn3 hoe-hai2. Goa2 e5 tiann5--nih, chui2-sian-hoe seng lai5 po3-chhun, koh u7 ut-kim-hiong (bu2-chhin-hoe), jian5-au7 u7 tou7-koan, bou2-tan, kim-chiam-hoe."
        ],
        [
          "看向落地窗外，雪花閣咧飄舞，四月常常有一場暗雪，往往會將杜鵑的花蕊凍歹去，定定予我看無春天的杜鵑花。有時，人是無法度佮大自然拚，需要佮大自然配合。所以，我特別珍惜我厝埕的杜鵑。希望今年的杜鵑有機會盛開。萬一若是無看著，我也真滿意啦。因為，今年我已經看過兩擺的杜鵑花。黃勁連邀請我參加台語文學營，所以今年二月我有機會轉去台灣過舊曆年，新年過了，去台北拜訪林文欽，順紲去母校台大探tshue7椰林大道，路邊的杜鵑拄好開始探頭咧招春。三月去Florida出差，佇遐有盛開的杜鵑迎接來自北方的我。",
          "Khoann3 hiong3 loh8-te7-thang goa7, seh-hoe koh leh phiau-bu2, si3--goeh8 siong5-siong5 u7 chit8 tiunn5 am3-seh, ong2-ong2 e7 chiong tou7-koan e5 hoe-lui2 tang3 phainn2--khi3, tiann7-tiann7 hou7 goa2 khoann3 bo5 chhun-thinn e5 tou7-koan-hoe. U7-si5, lang5 si7 bo5 hoat-tou7 kap tai7-chu7-jian5 piann3, su-iau3 kap tai7-chu7-jian5 phoe3-hap8. Sou2-i2, goa2 tek8-piat8 tin-sioh goa2 chhu3-tiann5 e5 tou7-koan. Hi-bang7 kin-ni5 e5 tou7-koan u7 ki-hoe7 seng7 khui. ban7-it na7 si7 bo5 khoann3--tioh8, goa2 ia7 chin moa2-i3--lah. In-ui7, kin-ni5 goa2 i2-keng khoann3 koe3 nng7 pai2 e5 tou7-koan-hoe. Ng5 Kin3-lian5 iau-chhiann2 goa2 chham-ka Tai5-gi2 bun5-hak8-iann5, sou2-i2 kin-ni5 ji7--goeh8 goa2 u7 ki-hoe7 tng2khi3 Tai5-oan5 koe3 ku7-lek8-ni5, sin-ni5 koe3 liau2, khi3 Tai5-pak pai3-hong2 Lim5 Bun5-khim, sin7-soa3 khi3 bu2-hau7 Tai5-tai7 tham3 chhoe7 ia5-lim5 toa7-to7, lou7-pinn e5 tou7-koan tu2-ho2 khai-si2 tham3-thau5 leh chio chhun. Sann--goeh8 khi3 Florida chhut-chhai, ti7 hia u7 seng7 khui e5 tou7-koan ngia5-chih lai5-chu7pak-hong e5 goa2."
        ]
      ],
      "篇名": "埕裡梳草"
    },
    {
      "作者": "陳廷宣",
      "段": [
        [
          "舊曆七月是卓蘭葡萄大出的季節。自葡萄採收以來，產業道路欲ka7講做挨挨陣陣絕對毋是我咧死tsuann3嘐潲；農民無閒tshih-tshih、運送的貨車一逝閣一逝，佇遮你會當看著農村的活力，一種原野堅定的力量。",
          "Ku7-lek8 chhit--goeh8 si7Ta3-lan5 phu5-to5 toa7-chhut e5 kui3-chiat. Chu7 phu5-to5 chhai2-siu i2-lai5, san2-giap8 to7-lou7 beh ka7 kong2 cho3 e-e tin7-tin7 choat8-tui3m7 si7goa2 leh si2-choann3 hau-siau5; long5-bin5 bo5-eng5 chhih-chhih, un7-sang3 e5 hoe3-chhia chit8 choa7 koh chit8 choa7, ti7 chia li2 e7-tang3 khoann3 tioh8 long5-chhoan e5 oah8-lek8, chit8 chiong2 goan5-ia2 kian-teng7 e5 lek8-liong7."
        ],
        [
          "炎熱的日頭共這个水果之鄉hah甲袂輸烘爐咧！毋閣無管是在地的農民抑是外來的水果販仔，汗那流；穡頭那拚。無拚哪趁有通食？無法度的代誌啦！靠天食飯就是按呢，若毋拚是欲食風啉雨ooh（這雖然嘛是靠天食飯，毋閣若像食袂通飽ooh！）三頓猶閣是小事。厝裡囡仔的開銷驚倒人都會ooh！出外讀冊的囡仔佮厝裡爸母的向望攏嘛是下佇熱人這注，收成好，生活就較好過。收成若bai2，隨个仔隨个褲帶就penn較絚咧！",
          "Iam7-joah8 e5jit8-thau5 ka7 chit e5 chui2-ko2 chi hionghah kah be7-su hang-lou5--leh! M7-koh bo5-koan2 si7 chai7-te7 e5 long5-bin5iah si7goa7-lai5 e5 chui2-ko2 hoan3-a2, koann7 na2 lau5; sit-thau5 na2 piann3. Bo5 piann3 nah than3 u7 thang chiah8? Bo5 hoat-tou7 e5 tai7-chi3--lah! Kho3 thinn chiah8-png7 to7 si7 an2-ne, na7 m7 piann3 si7 beh chiah8 hong lim hou7--ouh (che sui-jian5 ma7 si7 kho3 thinn chiah8-png7, m7-koh na2-chhiunn7 chiah8 be7 thang pa2--ouh!) Sann-tng3 iau2 koh si7 sio2-su7. Chhu3--nih gin2-a2 e5 khai-siau kiann to2 lang5 to e7--ouh! Chhut-goa7thak8-chheh e5 gin2-a2 kap chhu3--nih pe7-bu2 e5 ng3-bang7 long2 ma7 si7 he7 ti7 joah8--lang5 chit tu3, siu-seng5 ho2, seng-oah8 to7 khah ho2 koe3. Siu-seng5 na7 bai2, sui5-e5-a2 sui5-e5 khou3-toa3 to7 penn khah an5--leh!"
        ],
        [
          "好佳哉！好佳哉照這時的光景ka7看起來，這期的收成應該是大收才有影。若毋是大收？產業道路頂懸的人是咧無戲變猴弄是毋？汗kam2通白流？都無咧悾kham2閣？",
          "Ho2 ka-chai3! Ho2 ka-chai3 chiau3 chit-si5 e5 kong-keng2 ka7 khoann3--khi2-lai5, chit ki5 e5 siu-seng5 eng-kai si7 toa7-siu chiah u7-iann2. Na7m7 si7toa7-siu? San2-giap8 to7-lou7 teng2-koan5 e5 lang5 si7 leh bo5 hi3 pinn3 kau5-lang7 si7--m7? Koann7 kam2 thang peh8 lau5? To bo5 leh khong-kham2 koh?"
        ],
        [
          "是講嘛咧怪奇兼三八？阮頭的哪會攏無動靜？自阮將梨仔採收煞了後，就無穡頭通予阮無閒矣，春花嬸仔去共別人鬥跤手。我咧？阮頭的赤跤nih-sang3共我講人無愛挃無經驗的跤數，叫我小歇幾工仔。赤跤nih-sang3是完全攏無消息，害我相紲幾若工攏食泡麵渡日。",
          "Si7 kong2 ma7 leh koai3-ki5 kiamsam-pat? Goan2 thau5--e5 nah e7 long2 bo5 tang7-cheng7? Chu7 goan2 chiong lai5-a2 chhai2-siu soah liau2-au7, to7 bo5 sit-thau5 thang hou7 goan2 bo5-eng5--a, Chhun-hoe chim2--a2 khi3 ka7 pat8-lang5 tau3-kha-chhiu2. Goa2--leh? Goan2 thau5--e5 Chhiah-kha nih-sang3 ka7 goa2 kong2 lang5 bo5-ai3 tih8 bo5 keng-giam7 e5 kha-siau3, kio3 goa2 sio2 hioh kui2 kang-a2. Chhiah-kha nih-sang3 si7 oan5-choan5 long2 bo5 siau-sit, hai7 goa2 sio-soa3 kui2-na7 kang long2 chiah8 phau3-mi7 tou7-jit8."
        ],
        [
          "佇這个大收的季節，赤跤nih-sang3應當愛無閒甲強欲予鬼掠去才著！（呸呸呸，我這隻七月半鴨仔實在是毋驚死，開喙合喙攏是鬼！）哪會別人無閒tshih-tshah，伊煞來音信全無？伊那閣毋出現？我看我的面早慢會變做泡麵面！",
          "Ti7 chit e5 toa7-siu e5 kui3-chiat, Chhiah-kha nih-sang3 eng-tong ai3 bo5-eng5 kah kiong7-beh hou7 kui2 liah8--khi3 chiah tioh8! (phe2 phe2 phe2, goa2 chit chiah chhit goeh8-poann3 ah-a2 sit8-chai7 si7 m7kiann si2, khui-chhui3 hap8-chhui3 long2 si7 kui2!) Nah e7 pat8-lang5 bo5-eng5 chhih-chhah, i soah lai5 in-sin3 choan5 bo5? I nah koh m7 chhut-hian7? Goa2 khoann3 goa2 e5 bin7 cha2-ban7 e7 pinn3-cho3 phau3-mi7 bin7!"
        ],
        [
          "當我滾水沖落泡麵的時，赤跤nih-sang3出現矣！伊叫我麵下咧，伊欲tshua7我去食好料的，算是欲彌補這幾日伊無聲無說離開所對我的虧欠。伊閣講食飯煞伊欲tshua7我去看一个我有性命以來毋捌看過的奇景。啥人知影伊彼粒葫蘆藏啥乜藥？橫直佮伊去就是啊！泡麵食久總嘛是著換款咧，先綴伊來去食一頓仔才閣講。",
          "Tng goa2 kun2-chui2 chhiang5 loh8 phau3-mi7 e5 si5, Chhiah-kha nih-sang3 chhut-hian7--a! I kio3 goa2 mi7 he7--leh, i beh chhoa7 goa2 khi3 chiah8 ho2-liau7--e5, sng3 si7 beh mi5-pou2 chit kui2 jit8 i bo5 siann bo5 soeh li7-khui sou2 tui3 goa2 e5 khui-khiam3. I koh kong2 chiah8-png7 soah i beh chhoa7 goa2 khi3 khoann3 chit8 e5 goa2 u7 senn3-mia7 i2-lai5m7 batkhoann3--koe3 e5 ki5-keng2. Siann2-lang5 chai-iann2 i hit liap8 hou5-lou5 chhang3 siann2-mih ioh8? Hoainn5-tit8 kap i khi3 to7 si7 ah! Phau3-mi7 chiah8 ku2 chong2 ma7 si7 tioh8 oann7 khoan2--leh, seng toe3 i lai5 khi3 chiah8--chit8-tng3-a2 chiah koh kong2."
        ],
        [
          "食飯煞，我拄仔講的彼个汗攏白流的悾的徛佇我頭前。伊tshua7我行ui3葡萄園去，伊是阮頭的，赤跤nih-sang3。",
          "Chiah8-png7 soah, goa2 tu2-a2 kong2--e5 hit e5 koann7 long2 peh8 lau5 e5 khong--e5 khia7 ti7 goa2 thau5-cheng5. I chhoa7 goa2 kiann5 ui3 phu5-to5-hng5 khi3, i si7 goan2 thau5--e5, Chhiah-kha nih-sang3."
        ],
        [
          "「你ka7看咧，這時的景緻莫講是你啦，連我這个食鹽贏過你食米的人攏毋捌拄過！」真正是奇景，毋閣奇的毋是景緻。自阮母仔生目睭予我，然後我發出目眉了後我毋捌看過有遐爾譀古的人。葡萄該收的伊毋收，tshin3時葡萄熟過頭去，一粒一粒，隨个仔隨个像咧落雨咧，對蒂頭落落來。在欉紅的—無un2過的嘛毋是按呢，赤跤nih-sang3是佗一條神經線去hoo7相拍電去？看伊平常時仔都真精光，哪會做出這款譀古tai7？我佮伊坐佇田岸，伊無想欲講話；我無想欲問。阮只是恬靜欣賞這款世間罕有的光景—葡萄雨。",
          "“Li2 ka7 khoann3--leh, chit-si5 e5 keng2-ti3 mai3 kong2 si7 li2--lah, lian7 goa2 chit e5 chiah8 iam5 iann5 koe3 li2 chiah8 bi2 e5 lang5 long2m7 battu2--koe3!” Chin-chiann3 si7 ki5-keng2, m7-koh ki5--e5m7 si7keng2-ti3. Chu7 goan2 bu2--a2 senn bak8-chiu hou7--goa2, jian5-au7 goa2 hoat chhut bak8-bai5 liau2-au7 goa2m7 batkhoann3 koe3 u7 hiah-ni7 ham3-kou2 e5 lang5. Phu5-to5 kai siu--e5 i m7 siu, chhin3 si5 phu5-to5 sek8 koe3-thau5 khi3, chit8 liap8 chit8 liap8, sui5-e5-a2 sui5-e5 chhiunn7 leh loh8-hou7--leh, ui3 ti3-thau5 lak--loh8-lai5. Chai7 chang5 ang5--e5----bo5 un2--koe3 e5 ma7m7 si7an2-ne, Chhiah-kha nih-sang3 si7 toh chit8 tiau5 sin5-keng-soann3 khi3 hou7 sio-phah-tian7--khi3? Khoann3 i peng5-siong5-si5-a2 to chin cheng-kong, nah e7 cho3 chhut chit khoan2 ham3-kou2-tai7? Goa2 kap i che7 ti7 chhan5-hoann7, i bo5 siunn7 beh kong2-oe7; goa2 bo5 siunn7 beh mng7. Goan2 chi2-si7 tiam7-cheng7 him-siong2 chit khoan2 se3-kan han2-iu2 e5 kong-keng2----phu5-to5-hou7."
        ],
        [
          "「有媠無？」赤跤nih-sang3笑笑仔講。",
          "“U7 sui2--bo5?” Chhiah-kha nih-sang3 chhio3-chhio3-a2 kong2."
        ],
        [
          "伊敢袂心疼？伊是咧想啥？我一直按呢想！想規晡想無路。尾仔伊共我講這期的葡萄大出。大出好啊，豐收kam2毋好？赤跤nih-sang3消失的這幾工是出過車禍抑是按怎是毋？頭殼哪會痟痟。盡講的就是彼寡歪理。",
          "I kam2 be7 sim-thiann3? I si7 leh siunn7 siann2? Goa2 it-tit8 an2-ne siunn7! Siunn7 kui-pou siunn7 bo5 lou7. Boe2--a2 i ka7 goa2 kong2 chit ki5 e5 phu5-to5 toa7-chhut. Toa7-chhut ho2 ah, hong-siu kam2 m7 ho2? Chhiah-kha nih-sang3 siau-sit e5 chit kui2 kang si7 chhut koe3 chhia-ho7iah si7an2-choann2 si7--m7? Thau5-khak nah e7 siau2-siau2. Chin7 kong2--e5 to7 si7 hit-koa2 oai-li2."
        ],
        [
          "歪理？完全毋是ooh！赤跤nih-sang3講的完全是市場所表現出來的現象。這个時陣我想起較早彼个『葡式蛋塔』效應。逐家攏做一擺做仝一項的產品，聽候熱度較消的時，死的死、逃的逃，活落來的是有幾个？",
          "Oai-li2? Oan5-choan5m7 si7--ouh! Chhiah-kha nih-sang3 kong2--e5 oan5-choan5 si7 chhi7-tiunn5 sou2 piau2-hian7--chhut-lai5 e5 hian7-siong7. Chit e5 si5-chun7 goa2 siunn7 khi2 khah cha2 hit e5『葡式蛋塔』hau7-eng3. Tak8-ke long2 cho3 chit8 pai2 cho3 kang7 chit8 hang7 e5 san2-phin2, theng3-hau7 jiat8-tou7 khah siau e5 si5, si2--e5 si2, to5--e5 to5, oah8--loh8-lai5 e5 si7 u7 kui2 e5?"
        ]
      ],
      "篇名": "葡萄雨"
    },
    {
      "作者": "A-jin5",
      "段": [
        [
          "這个時代講做親情檢采有較譀，親像流行歌仔講的，「當今二十世紀新潮派，男女時行自由戀愛」；我的爸母佇四十五年前無仝款時代的社會風氣結婚，全然靠人講親情，佇洞房進前，阮阿爸毋知阮阿母生做圓抑扁。",
          "Chit e5 si5-tai7 kong2 cho3 chhin-chiann5 kiam2-chhai2 u7 khah ham3, chhin-chhiunn7 liu5-heng5-koa-a2 kong2--e5, “tong-kim ji7-chap8 se3-ki2 sin tiau5-liu5, lam5 lu2 si5-kiann5 chu7-iu5 loan5-ai3”; goa2 e5 pe7-bu2 ti7 si3-chap8-gou7 ni5 cheng5 bo5 kang7-khoan2 si5-tai7 e5 sia7-hoe7 hong-khi3 kiat-hun, choan5-jian5 kho3 lang5 kong2 chhin-chiann5, ti7 tong7-pang5 chin3-cheng5, goan2 a-pam7 chaigoan2 a-bu2 senn-cho3 inn5 iah pinn2."
        ],
        [
          "男女互相有意愛，了後會自由戀愛，自古以來，這是真四常的，啊閣來，戀愛有條件，上少，愛有場合予in熟似，若像阮庄跤，規年迵天做甲若thoo5牛，衫褲補甲無一跡是原在的，爛糊糜仔對跤手ko7 到面的，查某囡仔欲哪看會上目；田庄姑娘仔嘛做甲歪腰，愛媠都袂掛得顧，kan-tann會當圍軀巾仔包甲kham3頭kham3面較袂食日頭毒，曝甲烏趖趖仝庄的少年家嘛看袂佮意。阮彼角位仔真罕得仝庄頭相嫁娶，攏是隔壁庄仔做親情的較濟。",
          "Lam5 lu2 hou7-siong u7 i3-ai3, liau2-au7 e7 chu7-iu5 loan5-ai3, chu7 kou2 i2-lai5, che si7 chin su3-siong5--e5, ah8 koh lai5, loan5-ai3 u7 tiau5-kiann7, siong7 chio2, ai3 u7 tiunn5-hap8 hou7 in sek8-sai7, na2-chhiunn7 goan2 chng-kha, kui ni5 thang3 thinn cho3 kah na2 thou5-gu5, sann-khou3 pou2 kah bo5 chit8 jiah si7 goan5-chai7--e5, noa7-kou5-moe5-a2 ui3 kha-chhiu2 ko7 kau3 bin7--e5, cha-bou2 gin2-a2 beh nah khoann3 e7 chiunn7-bak8; chhan5-chng kou-niu5-a2 ma7 cho3 kah oai-io, ai3-sui2 to be7 koa3 tit kou3, kan-tann e7-tang3 ui5-su-kin-a2 pau kah kham3 thau5 kham3 bin7 khah be7 chiah8 jit8-thau5 tok8, phak8 kah ou-so5-so5 kang7 chng e5 siau3-lian5-ke ma7 khoann3 be7 kah-i3. Goan2 hit kak-ui7-a2 chin han2-tit kang7 chng-thau5 sio ke3-chhoa7, long2 si7 keh-piah chng-a2 cho3 chhin-chiann5--e5 khah che7."
        ],
        [
          "按怎講無仝庄的，親情講較會成？我講阮老爸做親情的古，逐个就會分明，庄跤人罕得有機會踏出庄，會佇外庄moo-hui賴賴趖的，kan-tann兩種人，販仔、牽豬哥的佮歹囝浪蕩的遛suinn7仔。阮爸仔佇做兵進前，上遠去到隔壁庄萬合仔，彼是佮人播田割稻仔相放伴才有通去到遐。萬合仔有一戶姓張的，佮阮庄的有排pan7相放伴，in查某囝叫做阿芳，捌擔點心去田頭仔，看過阮阿爸，稻仔割了，較閒的坎站，萬合仔有人來講親情，欲做阿芳仔予阮老爸。",
          "An2-choann2 kong2 bo5 kang7 chng--e5, chhin-chiann5 kong2 khah e7 seng5? Goa2 kong2 goan2 lau7-pe7 cho3 chhin-chiann5 e5 kou2, tak8-e5 to7 e7 hun-beng5, chng-kha-lang5 han2-tit u7 ki-hoe7 tah8 chhut chng, e7 ti7 goa7-chng mou-hui loa7-loa7-so5--e5, kan-tann nng7 chiong2 lang5, hoan3-a2, khan-ti-ko--e5 kap phainn2-kiann2 long7-tong7 e5 liu3-suinn7-a2. Goan2 pa5--a2 ti7 cho3-peng chin3-cheng5, siong7 hng7 khi3 kau3 keh-piah-chng Ban7-hah8-a2, he si7 kap lang5 po3-chhan5 koah-tiu7-a2 sio pang3-phoann7 chiah u7 thang khi3 kau3 hia. Ban7-hah8-a2 u7 chit8 hou7 senn3Tiunn--e5, kap goan2 chng--e5 u7 pai5-pan7 sio pang3-phoann7, in cha-bou2-kiann2 kio3-cho3 A-hong, bat tann tiam2-sim khi3 chhan5-thau5-a2, khoann3 koe3 goan2 a-pa, tiu7-a2 koah liau2, khah eng5 e5 kham2-cham7, Ban7-hah8-a2 u7 lang5 lai5 kong2 chhin-chiann5, beh cho3A-hong--a2 hou7 goan2 lau7-pe7."
        ],
        [
          "阮二林庄跤佇彼个時代，猶閣真濟平埔Babuja的風氣，上明顯的就是年老的查某人huann7家，阮查某祖會食薰、哺檳榔，頭殼好閣有威嚴，厝裡大細條代誌攏是伊咧做主，阿芳的生時八字提來了後，佇紅架桌頂排三工，照彼時的例，著愛三工平安順序，親情才會成，第二工，阮兜有人食飯挵破一塊碗，阿祖講按呢就是兩人八字袂合，這層親事就準拄好。",
          "Goan2 Ji7-lim5 chng-kha ti7 hit e5 si5-tai7, iau2 koh chin che7 penn5-pou Babuja e5 hong-khi3, siong7 beng5-hian2--e5 to7 si7 ni5-lau7 e5 cha-bou2-lang5 hoann7-ke, goan2 cha-bou2-chou2 e7 chiah8-hun, pou7 pin-nng5, thau5-khak ho2 koh u7 ui-giam5, chhu3--nih toa7 se3 tiau5 tai7-chi3 long2 si7 i leh cho3-chu2, A-hong e5 senn-si5 peh-ji7 theh8 lai5 liau2-au7, ti7 ang5-ke3-toh teng2 pai5 sann kang, chiau3 hit-si5 e5 le7, tioh8-ai3 sann kang peng5-an sun7-si7, chhin-chiann5 chiah e7 chiann5, te7-ji7 kang, goan2 tau u7 lang5 chiah8-png7 long3 phoa3 chit8 te3 oann2, a-chou2 kong2 an2-ne to7 si7 nng7 lang5 peh-ji7 be7 hah8, chit chan5 chhin-su7 to7 chun2-tu2-ho2."
        ],
        [
          "事後，阮阿爸真怨嘆，伊確實有佮意阿芳仔，查某囡仔嘛對阮阿爸的印象袂bai2，毋才會央人來講親情。阿爸講阿芳擔點心來的時，無予巾仔包面，若普通時仔作穡就包巾仔、跤仔手仔圍甲密啁啁，看無生張媠bai2。阿芳會佮意阮阿爸，一來看伊漢草中範；二來，出外庄作穡，衫仔褲穿較無破的，兩人無仝庄，才相看會上目、阿爸心肝內有意愛，啊毋閣，毋敢開喙反抗阿祖的決定。",
          "Su7 au7, goan2 a-pa chin oan3-than3, i khak-sit8 u7 kah-i3 A-hong--a2, cha-bou2 gin2-a2 ma7 tui3 goan2 a-pa e5 in3-siong2 be7-bai2, m7-chiah e7 iang lang5 lai5 kong2 chhin-chiann5. A-pa kong2 A-hong tann tiam2-sim lai5 e5 si5, bo5 hou7 kin-a2 pau bin7, na7 phou2-thong si5-a2 choh-sit to7 pau kin-a2, kha-a2 chhiu2-a2 ui5 kah bat8-chiuh-chiuh, khoann3 bo5 senn-tiunn sui2 bai2. A-hong e7 kah-i3 goan2 a-pa, it--lai5 khoann3 i han3-chhau2 tiong-pan7; ji7--lai5, chhut goa7-chng choh-sit, sann-a2-khou3 chheng7 khah bo5 phoa3--e5, nng7 lang5 bo5 kang7 chng, chiah sio-khoann3 e7 chiunn7-bak8, a-pa sim-koann lai7 u7 i3-ai3, ah8 m7-koh,m7 kann2khui-chhui3 hoan2-khong3 a-chou2 e5 koat-teng7."
        ],
        [
          "半年後，閣有人報另外一个庄頭的查某囡仔，對方的阿兄來看阮阿爸，彼陣，阿爸佮厝邊的作穡伴佇厝內講工課tai7，聽著外口講「來欲看矣」，阿爸看家己穿一領破lailinguh（RUNNING），緊叫厝邊彼領「KHAKHI」衫褪落來予伊穿，對方看阮阿爸人範袂bai2，就有幾分意矣，閣去庄內探聽，主要探聽三項，第一田園，第二身體，第三品行。欲知田園作濟抑少著愛看草墩佮粟畚。阮遐攏播田，無啥作焦園的，草墩大khun5，表示稻仔收濟，田作闊，閣看高pun5大無；pun5-a2門小開一下，看漏有粟無，若無，就是空pun5，好看頭nia5。若論身體，看阮阿爸面色紅光赤tshih8，身體勇健健，就知無帶身命。若品行著愛靠探聽，庄內人講著欲探聽阮阿爸，就共伊應講：「欲探聽親情，若問田園偌闊袂時行，田園大片無影穩，上看愛看囡仔本。若這个西江仔，厝裡無好額，啊毋閣做人真端摘。」庄跤人連應話都若唱歌，真鬥句。",
          "Poann3 ni5 au7, koh u7 lang5 po3 leng7-goa7 chit8 e5 chng-thau5 e5 cha-bou2 gin2-a2, tui3-hong e5 a-hiann lai5 khoann3 goan2 a-pa, hit-chun7, a-pa kap chhu3-pinn e5 choh-sit-phoann7 ti7 chhu3-lai7 kong2 khang-khoe3-tai7, thiann tioh8 goa7-khau2 kong2 “lai5 beh khoann3--a”, a-pa khoann3 ka-ti7 chheng7 chit8 nia2 phoa3 lailenguh (RUNNING), kin2 kio3 chhu3-pinn hit nia2 “KHAKHI” sann thng3 loh8lai5 hou7 i chheng7, tui3-hong khoann3 goan2 a-pa lang5-pan7 be7-bai2, to7 u7 kui2 hun i3--a, koh khi3 chng-lai7 tham3-thiann, chu2-iau3 tham3-thiann sann hang7, te7-it chhan5-hng5, te7-ji7 sin-the2, te7-sann phin2-heng7. Beh chai chhan5-hng5 choh che7 iah chio2 tioh8-ai3 khoann3 chhau2-tun7 kap chhek-pun3. Goan2 hia long2 po3-chhan5, bo5 siann2 choh ta-hng5--e5, chhau2-tun7 toa7 khun5, piau2-si7 tiu7-a2 siu che7, chhan5 choh khoah, koh khoann3 ko-pun5 toa7--bo5; pun5-a2-mng5 sio2 khui--chit8-e7, khoann3 lau7 u7 chhek--bo5, na7 bo5, to7 si7 khang-pun5, ho2 khoann3-thau5 nia5. Na7 lun7 sin-the2, khoann3 goan2 a-pa bin7-sek ang5-kng chhiah-chhih8, sin-the2 iong2-kiann7-kiann7, to7 chai bo5 tai3 sin-mia7. Na7 phin2-heng7 tioh8-ai3 kho3 tham3-thiann, chng-lai7 lang5 kong2 tioh8 beh tham3-thiann goan2 a-pa, to7 ka7 i in3 kong2: “Beh tham3-thiann chhin-chiann5, na7 mng7 chhan5-hng5 joa7 khoah be7 si5-kiann5, chhan5-hng5 toa7 phinn3 bo5-iann2 un2, siong7 khoann3 ai3 khoann3 gin2-a2-pun2. Na7 chit e5 Se-kang--a2, chhu3--nih bo5 ho2-giah8, ah8 m7-koh cho3-lang5 chin toan-tiah.” Chng-kha-lang5 lian7 in3-oe7 to na2 chhiunn3-koa, chin tau3-ku3."
        ],
        [
          "彼陣阿爸的兵單來矣，阿祖想講大孫若去做兵，厝裡作穡就欠跤數，無討女方的八字排紅架桌頂，就允對方，問阿爸欲去偷相一下無，阿爸受頂擺的打擊，想講「愛的挵破碗，看嘛無較tsuah8」無去看就答應矣。",
          "Hit-chun7 a-pa e5 peng-toann lai5--a, a-chou2 siunn7 kong2 toa7-sun na7 khi3 cho3-peng, chhu3--nih choh-sit to7 khiam3 kha-siau3, bo5 tho2 lu2-hong e5 peh-ji7 pai5 ang5-ke3-toh teng2, to7 un2 tui3-hong, mng7 a-pa beh khi3 thau siong3--chit8-e7 bo5, a-pa siu7 teng2-pai2 e5 tann2-kek, siunn7 kong2 “ai3--e5 long3 phoa3 oann2, khoann3 ma7 bo5 khah-choah8” bo5 khi3 khoann3 to7 tap-eng3--a."
        ],
        [
          "這門親情就按呢講成，阮阿母「花仔」佮阮爸西江仔，按呢嘛恩愛過一生，生我這个毋成囝佮兩个小弟一个小妹。",
          "Chit mng5 chhin-chiann5 to7 an2-ne kong2 chiann5, goan2 a-bu2 “Hoe--a2” kap goan2 pa5 Se-kang--a2, an2-ne ma7 un-ai3 koe3 it-seng, senn goa2 chit e5 m7-chiann5-kiann2 kap nng7 e5 sio2-ti7 chit8 e5 sio2-moe7."
        ]
      ],
      "篇名": "講親情"
    },
    {
      "作者": "洪錦田",
      "段": [
        [
          "Tsit-ma2的廣告業步數誠濟，連頭家佇咧招考跤數嘛著愛彼種較搰力、gau5創新、仁仁仁的高手。啊薪勞咧，仝款無咧軟，個個攏誠gau5變景，是一粒一的廣告高手。",
          "Chit-ma2 e5 kong2-ko3-giap8 pou7-sou3 chiann5 che7, lian7 thau5-ke ti7 leh chio-kho2 kha-siau3 ma7 tioh8-ai3 hit chiong2 khah kut-lat8, gau5 chhong3-sin, jin5-jin5-jin5 e5 ko-chhiu2. Ah8 sin-lo5--leh, kang7-khoan2 bo5 leh nng2, ko3-ko3 long2 chiann5 gau5 pian3 keng2, si7 it-liap8-it e5 kong2-ko3 ko-chhiu2."
        ],
        [
          "話講有一間廣告公司佇年底欲招考「廣告高手」，有一个新腳數，講某時日著愛去面試。當工伊欲出門的時，in某就緊點三欉香，祈神明、求公媽，看會得通予in翁入去彼間公司食頭路袂。",
          "Oe7 kong2u7 chit8 keng kong2-ko3 kong-si ti7 ni5-te2 beh chio-kho2 “kong2-ko3 ko-chhiu2”, u7 chit8 e5 sin kioh-siau3, kong2 bou2 si5 jit8 tioh8-ai3 khi3 bian7-chhi3. Tong-kang i beh chhut-mng5 e5 si5, in bou2 to7 kin2 tiam2 sann chang5 hiunn, ki5 sin5-beng5, kiu5 kong-ma2, khoann3 e7 tit thang hou7 in ang jip8khi3 hit keng kong-si chiah8-thau5-lou7 be7."
        ],
        [
          "結果彼e晡，in翁就歡頭喜面、喙笑目笑，沿路閣那呼噓仔轉到厝。一踏入門，in某就開喙問講：",
          "Kiat-ko2 hit e-pou, in ang to7 hoann-thau5 hi2-bin7, chhui3-chhio3 bak8-chhio3, ian5-lou7 koh na2 khou-si-a2 tng2 kau3 chhu3. Chit8 tah8 jip8 mng5, in bou2 to7 khui-chhui3 mng7 kong2:"
        ],
        [
          "「喂！阿舍仔，今你考了按怎？敢會足僫考著？有偌濟人參加？欲牢幾个？」",
          "“Oeh! A-sia3--a2, tann li2 kho2 liau2 an2-choann2? Kam2 e7 chiok oh kho2--tioh8? U7 joa7 che7 lang5 chham-ka? Beh tiau5 kui2 e5?”"
        ],
        [
          "哇！問話kann2-na2咧射機關銃咧，in翁就寬寬仔共伊回講：「安啦！俺某的，這擺的考試，攏總敢有五十捅个，老的、少年的高手攏有。主考經理面試了，提兩張紙予阮，一張是資歷表，一張是畫圖紙。伊講資歷表填好勢交轉公司，另外彼張畫是欲予逐家自由發揮，隨在看欲畫啥作品，毋閣毋是欲交予公司。原來經理是欲共阮隨人的作品擲出去路裡，予過路人抾，看啥的作品去予頭一个過路人抾著，彼个人就會予公司重用。」",
          "Oah! Mng7-oe7 kann2-na2 leh sia7 ki-koan-chheng3--leh, in ang to7 khoann-khoann-a2 ka7 i hoe5 kong2: “An--lah! An2 bou2--e5, chit pai2 e5 kho2-chhi3, long2-chong2 kann2 u7 gou7-chap8 thong2 e5, lau7--e5, siau3-lian5 e5 ko-chhiu2 long2 u7. Chu2-kho2 keng-li2 bian7-chhi3 liau2, theh8 nng7 tiunn choa2 hou7--goan2, chit8 tiunn si7 chu-lek8-pio2, chit8 tiunn si7 oe7-tou5-choa2. I kong2 chu-lek8-pio2 thinnho2-se3 kau tng2 kong-si, leng7-goa7 hit tiunn oe7 si7 beh hou7 tak8-ke chu7-iu5 hoat-hui, sui5-chai7 khoann3 beh oe7 siann2 chok-phin2, m7-kohm7 si7beh kau hou7 kong-si. Goan5-lai5 keng-li2 si7 beh ka7 goan2 sui5 lang5 e5 chok-phin2 tan3 chhutkhi3 lou7--nih, hou7 koe3-lou7-lang5 khioh, khoann3 siann2 e5 chok-phin2 khi3 hou7 thau5 chit8 e5 koe3-lou7-lang5 khioh--tioh8, hit e5 lang5 to7 e7 hou7 kong-si tiong7-iong7.”"
        ],
        [
          "In某聽了感覺真趣味，隨就問講：",
          "In bou2 thiann liau2 kam2-kak chin chhu3-bi7, sui5 to7 mng7 kong2:"
        ],
        [
          "「結果咧？」",
          "“Kiat-ko2--leh?”"
        ],
        [
          "「經理一講煞，眾人就下性命畫、下性命寫，」in翁愈講愈興，「有的畫風景的、超現實的、抽象的，甚至肉感的美女……規大堆。一點鐘久了後，經理喝“停……”，紲落去叫逐个簽名聽號令，同齊應聲做伙擲出去外口。無偌久，隨就有過路人去抾矣！」",
          "“Keng-li2 chit8 kong2 soah, cheng3-lang5 to7 he7 senn3-mia7 oe7, he7 senn3-mia7 sia2,” in ang ju2 kong2 ju2 heng3, “u7--e5 oe7 hong-keng2--e5, chhiau-hian7-sit8--e5, thiu-siong3--e5, sim7-chi3 bah-kam2 e5 bi2-lu2...... kui toa7 tui. Chit8 tiam2-cheng ku2 liau2-au7, keng-li2 hoah `theng5......', soa3--loh8-khi3 kio3 tak8-e5 chhiam-mia5 thiann ho7-leng7, tang5-che5 in3-siann cho3-hoe2 tan3 chhutkhi3 goa7-khau2. Bo5 joa7 ku2, sui5 to7 u7 koe3-lou7-lang5 khi3 khioh--a!”"
        ],
        [
          "「M5！是啥人遮爾好運？」In某誠好玄按呢問。",
          "“M5! Si7 siann2-lang5 chiah-ni7 ho2-un7?” In bou2 chiann5honn3-hian5 an2-ne mng7."
        ],
        [
          "「俺某的，予人頭一个抾著的就是我的。」",
          "“An2 bou2--e5, hou7 lang5 thau5 chit8 e5 khioh--tioh8 e5 to7 si7 goa2 e5.”"
        ],
        [
          "「哪會按呢，你的確畫了足媠的，無哪會予過路人一看隨抾咧走。」In某閣半信半疑仔隨接喙問。",
          "“Nah e7 an2-ne, li2 tek-khak oe7 liau2 chiok sui2--e5, bo5 nah e7 hou7 koe3-lou7-lang5 chit8 khoann3 sui5 khioh leh chau2.” In bou2 koh pan3-sin3 pan3-gi5-a2 sui5 chiap-chhui3 mng7."
        ],
        [
          "「無喏！Kah遐搰力。我啥乜碗糕嘛無畫，kan-tann簽名，內底包一百箍，閣刁工捅一角仔現現，按算有牢亦好，無牢亦好；結局頭家毋若宣布我錄取，閣呵咾我足有頭殼的。in予我一个主任的職位，月給四萬外咧呢。」",
          "“Bo5--noh! Kah hiah kut-lat8. Goa2 siann2-mih oann2-ko ma7 bo5 oe7, kan-tann chhiam-mia5, lai7-te2 pau chit8 pah khou, koh tiau-kang thong2 chit8-kak-a2 hian7-hian7, an3-sng3 u7 tiau5 ia7 ho2, bo5 tiau5 ia7 ho2; kiat-kiok8 thau5-ke m7-na7 soan-pou3 goa2 lok8-chhu2, koh o-lo2 goa2 chiok u7 thau5-khak--e5. In hou7 goa2 chit8 e5 chu2-jim7 e5 chit-ui7, goeh8-kip si3-ban7 goa7--leh neh.”"
        ],
        [
          "In某聽一下，舌吐掠外長，心內呵咾in這个翁有影gau5變景。",
          "In bou2 thiann chit8-e7,chih8thou3 chih8 thou2 liah8 goa7 tng5, sim-lai7 o-lo2 in chit e5 ang u7-iann2 gau5 pian3-keng2."
        ],
        [
          "社會tai7，各行各業攏當咧求進步、求生存。人講步數是人想的，萬項頭路都聽好做，kan-tann 手揜後莫去做，敢會使得咧？",
          "Sia7-hoe7-tai7, kok hang5 kok giap8 long2 tng leh kiu5 chin3-pou7, kiu5 seng-chun5. Lang5 kong2 pou7-sou3 si7 lang5 siunn7--e5, ban7-hang7 thau5-lou7 to theng3-ho2 cho3, kan-tann chhiu2-iap-au7 mai3 khi3 cho3, kann2 e7-sai2--tit leh?"
        ]
      ],
      "篇名": "廣告業的新步"
    },
    {
      "作者": "陳潁茂",
      "段": [
        [
          "細漢彼陣，大伯佮阮老爸因為工作的關係，阮攏蹛佇台糖公司配給的宿舍。所謂的宿舍就是日本人留落來木造的瓦厝，因為彼陣公司趁錢，原本的電火phok仔，攏改換光閣清的日光燈矣。",
          "Se3-han3 hit-chun7, toa7-peh kap goan2 lau7-pe7 in-ui7 kang-chok e5 koan-he7, goan2 long2 toa3 ti7 Tai5-thng5 kong-si phoe3-kip e5 sok-sia3. Sou2-ui7 e5 sok-sia3 to7 si7 Jit8-pun2-lang5 lau5--loh8-lai5 bok8-cho7 e5 hia7-chhu3, in-ui7 hit-chun7 kong-si than3-chinn5, goan5-pun2 e5 tian7-hoe2 phok-a2, long2 kai2-oann7 kng koh chheng e5 jit8-kong-teng--a."
        ],
        [
          "阮阿公有五男兩女。每逢年節，佇外口趁食的子女攏轉來的時，真正是子孫滿堂鬧熱滾滾。阮阿公是宗族的大房，如今第四个後生欲娶某，對象又閣是里港地區連紲六年播秧仔比賽冠軍的得主，對大地主的阿公來講真正是一件真歡喜的代誌。為著這个婚事，阿公佇大厝的虎爿閣起護龍做四叔的新娘房。新起的房間當然是現代化的設備，佇彼陣是庄仔內第一間裝設日光燈的房間呢。",
          "Goan2 a-kong u7 gou7 lam5 nng7 lu2. Mui2 hong5 ni5-cheh, ti7 goa7-khau2 than3-chiah8 e5 chu2-lu2 long2 tng2--lai5 e5 si5, chin-chiann3 si7 chu2-sun boan2 tong5 lau7-jiat8 kun2-kun2. Goan2 a-kong si7 chong-chok8 e5 toa7-pang5, ju5-kim te7-si3 e5 hau7-senn beh chhoa7-bou2, tui3-siong3 iu7-koh si7 Li2-kang2 te7-khu lian5-soa3 lak8 ni5 po3-iang-a2 pi2-sai3 koan-kun e5 tit-chu2, tui3 toa7 te7-chu2 e5 a-kong lai5 kong2 chin-chiann3 si7 chit8 kiann7 chin hoann-hi2 e5 tai7-chi3. Ui7 tioh8 chit e5 hun-su7, a-kong ti7 toa7-chhu3 e5 hou2-peng5 koh khi2 hou7-leng5 cho3 si3-chek e5 sin-niu5-pang5. Sin khi2 e5 pang5-keng tong-jian5 si7 hian7-tai7-hoa3 e5 siat-pi7, ti7 hit-chun7 si7 chng-a2-lai7 te7-it keng chng-siat jit8-kong-teng e5 pang5-keng neh."
        ],
        [
          "俗語講：「草地倯，都市戇！」人若見彼庄跤人攑頭四界相、逐項問，攏笑講伊是草地倯。若是都市大漢的人來到庄跤，佇田園邊五穀分袂清楚，嘛是予人笑戇啊！",
          "Siok8-gi2 kong2: “Chhau2-te7 song5, tou-chhi7 gong7!” Lang5 na7 kinn3 he chng-kha-lang5 giah8-thau5 si3-ke3 siong3, tak8 hang7 mng7, long2 chhio3 kong2 i si7 chhau2-te7 song5. na7 si7 tou-chhi7 toa7-han3 e5 lang5 lai5 kau3 chng-kha, ti7 chhan5-hng5 pinn gou7 kok hun be7 chheng-chho2, ma7 si7 hou7 lang5 chhio3 gong7 ah!"
        ],
        [
          "一早起，放送頭就傳出鼓吹八音的音樂，是吵甲鬧熱滾滾，厝內的大人是攏喜氣滿面無閒咧行出行入。會記得彼時陣我拄好五歲，佮幾若位仝歲的叔伯兄弟仔，覕入去四叔的新房間講欲探險。",
          "Chit8 chai2-khi2, hong3-sang3-thau5 to7 thoan5 chhut kou2-chhoe pat-im e5 im-gak8, si7 chha2 kah lau7-jiat8 kun2-kun2, chhu3-lai7 e5 toa7-lang5 si7 long2 hi2-khi3 moa2-bin7 bo5-eng5 leh kiann5 chhut kiann5 jip8. E7-ki3-tit hit si5-chun7 goa2 tu2-ho2 gou7 hoe3, kap kui2-na7 ui7 kang7 hoe3 e5 chek-peh hiann-ti7-a2, bih jip8khi3 si3-chek e5 sin pang5-keng kong2 beh tham3-hiam2."
        ],
        [
          "探險？新娘猶未入門有啥乜險通探啊？當然嘛有！阮叔伯大兄講：「新娘房內有一項物件，白色是日光燈，紅色是電火phok仔，真趣味ooh！」",
          "Tham3-hiam2? Sin-niu5 iau2-boe7 jip8-mng5 u7 siann2-mih hiam2 thang tham3 ah? Tong-jian5 ma7 u7! Goan2 chek-peh toa7-hiann kong2: “Sin-niu5-pang5 lai7 u7 chit8 hang7 mih8-kiann7, peh8-sek si7 jit8-kong-teng, ang5-sek si7 tian7-hoe2 phok-a2, chin chhu3-bi7--ouh!”"
        ],
        [
          "「唉唷！彼叫做開關啦！有電就會光啦！」",
          "“Aih-ioh! He kio3-cho3 khai-koan--lah! U7 tian7 to7 e7 kng--lah!”"
        ],
        [
          "「電？電是啥？」",
          "“Tian7? Tian7 si7 siann2?”"
        ],
        [
          "「我用予你看你就知影！」",
          "“Goa2 iong7 hou7 li2 khoann3 li2 to7 chai-iann2!”"
        ],
        [
          "橫kong5頂頭的日光燈墜一條長長的開關佇咧紅眠床頂，梨仔型的塑膠盒仔中間插一枝一頭紅一頭白的開關。都市轉來的「戇」小囝共彼个梨仔型的塑膠盒仔tsun7開。",
          "Hoainn5-kong5 teng2-thau5 e5 jit8-kong-teng tui7 chit8 tiau5 tng5-tng5 e5 khai-koan ti7 leh ang5-bin5-chhng5 teng2, lai5-a2-heng5 e5 sok-ka ap8-a2 tiong-kan chhah chit8 ki chit8 thau5 ang5 chit8 thau5 peh8 e5 khai-koan. Tou-chhi7 tng2--lai5 e5 “gong7” sio2-kiann2 ka7 hit e5 lai5-a2-heng5 e5 sok-ka ap8-a2 chun7--khui."
        ],
        [
          "「電？電是啥啦？」阮叔伯大的又閣咧問。",
          "“Tian7? Tian7 si7 siann2--lah?” Goan2 chek-peh toa7--e5 iu7-koh leh mng7."
        ],
        [
          "是啊？電是啥？共彼支紅白的雙頭開關提落來看，啥乜嘛看無？伸指頭仔去摸彼个連接電線的螺絲看覓咧，「唉唷！佇遮啦」話猶未講煞，家己已經哭甲ma3-ma3吼矣。",
          "Si7 ah? Tian7 si7 siann2? Ka7 hit ki ang5 peh8 e5 siang-thau5 khai-koan theh8 loh8lai5 khoann3, siann2-mih ma7 khoann3 bo5? Chhun cheng2-thau5-a2 khi3 bong hit e5 lian5-chiap tian7-soann3 e5 lou5-si khoann3 mai7--leh, “aih-ioh! Ti7 chia--lah” oe7 iau2-boe7 kong2 soah, ka-ti7 i2-keng khau3 kah ma3-ma3-hau2--a."
        ],
        [
          "忽然間，房間外的炮仔聲砰！砰！叫，新娘入門矣。媒人婆大聲咧喝：「啥人啊？啥人來請新娘落轎啊？」",
          "Hut-jian5-kan, pang5-keng goa7 e5 phau3-a2-siann phong3! phong3! kio3, sin-niu5 jip8-mng5--a. Hm5-lang5-po5 toa7-siann leh hoah: “Siann2-lang5 ah? Siann2-lang5 lai5 chhiann2 sin-niu5 loh8 kio7 ah?”"
        ],
        [
          "是我啦！我佇新娘房內面青損損，都吼甲攏無聲矣，哪猶閣有法度請新娘落轎咧！",
          "Si7 goa2--lah! Goa2 ti7 sin-niu5-pang5 lai7-bin7 chhenn-sun2-sun2, to hau2 kah long2 bo5 siann--a, nah iau2 koh u7 hoat-tou7 chhiann2 sin-niu5 loh8 kio7--leh!"
        ]
      ],
      "篇名": "電！電佇遮啦！"
    },
    {
      "作者": "鄭雅怡",
      "段": [
        [
          "你猶佇我腹肚內的時陣，我看冊讀著飼母奶的種種好處，就決心欲照按呢做。",
          "Li2 iau2 ti7 goa2 pak-tou2 lai7 e5 si5-chun7, goa2 khoann3 chheh thak8 tioh8 chhi7 bu2-leng e5 chiong2-chiong2 ho2--chhu3, to7 koat-sim beh chiau3 an2-ne cho3."
        ],
        [
          "飼母奶抑是飼牛奶，這是一種個人的選擇。母奶是紅嬰仔上好的食物，閣有包含天然的抗體，這是伊比紅嬰仔牛奶粉較有利的所在，而且飼母奶會當節省買牛奶粉的開支，閣毋免了時間清洗消毒牛奶矸仔，世間有啥乜會贏過上帝賞賜予咱的天然食糧咧？",
          "Chhi7 bu2-lengiah si7chhi7 gu5-leng, che si7 chit8 chiong2 ko3-jin5 e5 soan2-tek. Bu2-leng si7 ang5-enn-a2 siong7 ho2 e5 chiah8-mih8, koh u7 pau-ham5 thian-jian5 e5 khong3-the2, che si7 i pi2 ang5-enn-a2 gu5-leng-hun2 khah iu2-li7 e5 sou2-chai7, ji5-chhiann2 chhi7 bu2-leng e7-tang3 chiat-seng2 be2 gu5-leng-hun2 e5 khai-chi, kohm7 bian2liau2 si5-kan chheng-se2 siau-tok8 gu5-leng kan-a2, se3-kan u7 siann2-mih e7 iann5 koe3 Siong7-te3 siunn2-su3 hou7--lan2 e5 thian-jian5 sit8-niu5--leh?"
        ],
        [
          "我大腹肚彼陣，有一个飼母奶的朋友問我：「你欲飼母奶抑是牛奶？」我講：「母奶，因為這種天然資源若無用，傷過無彩。」伊煞笑出來，紲落揕頭講：「真好，你的決心有夠強。」",
          "Goa2 toa7-pak-tou2 hit-chun7, u7 chit8 e5 chhi7 bu2-leng e5 peng5-iu2 mng7 goa2: “Li2 beh chhi7 bu2-lengiah si7gu5-leng?” Goa2 kong2: “Bu2-leng, in-ui7 chit chiong2 thian-jian5 chu-goan5 na7 bo5 iong7, siunn koe3 bo5-chhai2.” I soah chhio3--chhut-lai5, soa3--loh8 tim3-thau5 kong2: “Chin ho2, li2 e5 koat-sim u7-kau3 kiong5.”"
        ],
        [
          "毋閣，月內我險險就放棄飼母奶。對病院轉來，無彼个老護士的指導，我抱你食奶的手勢毋著，手骨煞酸疼，著愛tsu7一粒枕頭佇跤腿頂，才抱會著勢。而且因為母奶的油質比牛奶的較少，所以食母奶的嬰仔較捷醒，較快枵，這對初初做老母，以早睏眠毋捌予人吵斷的我，是另外一層辛苦。何況我毋捌飼過奶，奶頭ting7-ting7較歹suh，所以起頭我只好用橡奶suh仔，過兩三禮拜你才肯接受我的奶頭。月內我有幾若遍想欲規氣飼你牛奶，面對著遮的困難，牛奶矸仔確實是一个真大的「誘惑」。",
          "M7-koh, goeh8-lai7 goa2 hiam2-hiam2 to7 hong3-khi3 chhi7 bu2-leng. Tui3 penn7-inn7 tng2--lai5, bo5 hit e5 lau7 hou7-su7 e5 chi2-to7, goa2 pho7 li2 chiah8 leng e5 chhiu2-se3 m7-tioh8, chhiu2-kut soah sng-thiann3, tioh8-ai3 chu7 chit8 liap8 chim2-thau5 ti7 kha-thui2 teng2, chiah pho7 e7 tioh8 se3. Ji5-chhiann2 in-ui7 bu2-leng e5 iu5-chit pi2 gu5-leng--e5 khah chio2, sou2-i2 chiah8 bu2-leng e5 enn-a2 khah chiap8 chhenn2, khah khoai3 iau, che tui3 chhou-chhou cho3 lau7-bu2, i2-cha2 khun3-bin5m7 bathou7 lang5 chha2 tng7 e5 goa2, si7 leng7-goa7 chit8 chan5 sin-khou2. Ho5-hong2 goa2m7 batchhi7 koe3 leng, leng-thau5 teng7-teng7 khah phainn2 suh, sou2-i2 khi2-thau5 goa2 chi2-ho2 iong7 chhiunn7-leng suh-a2, koe3 nng7 sann le2-pai3 li2 chiah kheng2 chiap-siu7 goa2 e5 leng-thau5. Goeh8-lai7 goa2 u7 kui2-na7 pian3 siunn7 beh kui-khi3 chhi7 li2 gu5-leng, bin7-tui3 tioh8 chiah-e5 khun3-lan5, gu5-leng kan-a2 khak-sit8 si7 chit8 e5 chin toa7 e5 “iu2-hek8”."
        ],
        [
          "飼母奶閣愛克服一寡心理因素。親像失去自信，認為家己的奶無夠額、無夠滋養，致使kau3用牛奶補充、甚至取代母奶。我月內彼當陣，你體力就真好，逐遍食奶就閣精神一、兩點鐘才會睏去，我掠準你食無飽才毋睏，心內非常懊惱。有一遍我飼你母奶了，閣飼你牛奶，結果你傷飽煞吐規thoo5跤，我嘛驚甲面色青損損。",
          "Chhi7 bu2-leng koh ai3 khek-hok8 chit8-koa2 sim-li2 in-sou3. Chhin-chhiunn7 sit-khi3 chu7-sin3, jin7-ui7 ka-ti7 e5 leng bo5-kau3 giah8, bo5-kau3 chu-iong2, ti3-su2 kau3 iong7 gu5-leng pou2-chhiong, sim7-chi3 chhu2-tai7 bu2-leng. Goa2 goeh8-lai7 hit-tang-chun7, li2 the2-lat8 to7 chin ho2, tak8 pian3 chiah8 leng to7 koh cheng-sin5 chit8, nng7 tiam2-cheng chiah e7 khun3--khi3, goa2 liah8-chun2 li2 chiah8 bo5 pa2 chiah m7 khun3, sim-lai7 hui-siong5 au3-nau2. U7 chit8 pian3 goa2 chhi7 li2 bu2-leng liau2, koh chhi7 li2 gu5-leng, kiat-ko2 li2 siunn pa2 soah thou3 kui thou5-kha, goa2 ma7 kiann kah bin7-sek chhenn-sun2-sun2."
        ],
        [
          "月內了後，咱兩人愈來愈會當互相適應，飼母奶就愈來愈順序，我奶水飽漲彼陣，你嘛拄好腹肚空空。後來我發現，飼母奶絕對毋通自我懷疑，因為奶水的濟少佮心理真有關係，我若愈有信心欲飼奶，自然就會將嬰仔飼飽。而且愈捷飼母奶，奶頭受著的刺激愈大，母體自然會產生遐濟母奶，這是身體奇妙的本能反應。",
          "Goeh8-lai7 liau2-au7, lan2 nng7 lang5 ju2 lai5 ju2 e7-tang3 hou7-siong sek-eng3, chhi7 bu2-leng to7 ju2 lai5 ju2 sun7-si7, goa2 leng-chui2 pa2-tiunn3 hit-chun7, li2 ma7 tu2-ho2 pak-tou2 khang-khang. Au7-lai5 goa2hoat-hian7, chhi7 bu2-leng choat8-tui3 m7-thang chu7-ngou2 hoai5-gi5, in-ui7 leng-chui2 e5 che7 chio2 kap sim-li2 chin u7 koan-he7, goa2 na7 ju2 u7 sin3-sim beh chhi7 leng, chu7-jian5 to7 e7 chiong enn-a2 chhi7 pa2. Ji5-chhiann2 ju2 chiap8 chhi7 bu2-leng, leng-thau5 siu7--tioh8 e5 chhi3-kek ju2 toa7, bu2-the2 chu7-jian5 e7 san2-seng hiah che7 bu2-leng, che si7 sin-the2 ki5-biau7 e5 pun2-leng5 hoan2-eng3."
        ],
        [
          "佇我失志、厭倦、強欲換飼你牛奶的時陣，我又閣足毋甘願，想講是按怎古早人做會到的代誌我做袂到？",
          "Ti7 goa2 sit-chi3, ia3-sian7, kiong7-beh oann7 chhi7 li2 gu5-leng e5 si5-chun7, goa2 iu7-koh chiok m7 kam-goan7, siunn7 kong2 si7 an2-choann2 kou2-cha2-lang5 cho3 e7 kau3 e5 tai7-chi3 goa2 cho3 be7 kau3?"
        ],
        [
          "飼母奶對我的「母親意識」（sense of maternity）意義真深。你的身軀搭我的胸前，你一手huann7我的奶，一喙一喙出力咧suh的時，我胸坎內飽漲、 ting7-tsinn的感覺漸漸無去，我奶頭一陣酸酸癢癢，奶水就若水泉噴出來，身軀隨有舒解輕鬆的爽快。咱母仔囝就按呢分享著濟濟安靜、親近、甜蜜閣溫暖的時刻。看你一日一日大漢，摸著你的身軀愈來愈結實，彼種快樂佮充實感，實在毋是牛奶矸仔會比得的。",
          "Chhi7 bu2-leng tui3 goa2 e5 “bu2-chhin i3-sek” (sense of maternity) i3-gi7 chin chhim. Li2 e5 sin-khu tah goa2 e5 heng-cheng5, li2 chit8 chhiu2 hoann7 goa2 e5 leng, chit8 chhui3 chit8 chhui3 chhut-lat8 leh suh e5 si5, goa2 heng-kham2 lai7 pa2-tiunn3, teng7-chinn e5 kam2-kak chiam7-chiam7 bo5--khi3, goa2 leng-thau5 chit8 chun7 sng-sng chiunn7-chiunn7, leng-chui2 to7 na2 chui2-choann5 phun3--chhut-lai5, sin-khu sui5 u7 su-kai2 khin-sang e5 song2-khoai3. Lan2 bu2-a2-kiann2 to7 an2-ne hun-hiong2 tioh8 che7-che7 an-cheng7, chhin-kin7, tinn-bit8 koh un-loan2 e5 si5-khek. Khoann3 li2 chit8 jit8 chit8 jit8 toa7-han3, bong tioh8 li2 e5 sin-khu ju2 lai5 ju2 kiat-sit8, hit chiong2 khoai3-lok8 kap chhiong-sit8-kam2, sit8-chai7m7 si7gu5-leng kan-a2 e7 pi2--tit e5."
        ]
      ],
      "篇名": "予心肝囝的長批──飼母奶"
    }
  ]
}
