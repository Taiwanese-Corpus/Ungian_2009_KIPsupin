{
  "作者": "吳天命",
  "出版年": "1935",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "4月21號，台灣中部e5 大地動，hit個慘狀ti7 chia 我m7 免 koh 講起。照新聞紙上看起來，為著這pang e5 地動，表出同情來周助震災中e5 同胞e5 人真濟，koh 再我也確信，猶有真濟周助，事實無表出ti7 新聞紙上，這款行為是真好。",
          "Si3 geh8 21 ho7, Tai5-oan5 Tiong-pou7 e5 toa7 toe7-tang7, hit e5 chham2-chong7 ti7 chia goa2 m7 bian2 koh kong2-khi2. Chiau3 sin-bun5-choa2 siong7 khoaN3--khi2-lai5, ui7 tioh8 chit pang e5 toe7-tang7, piau2-chhut tong5-cheng5 lai5 chiu-chou7 chin2-chai tiong e5 tong5-pau e5 lang5 chin choe7, koh-chai3 goa2 ia7 khak-sin3, iau2 u7 chin choe7 chiu-chou7, su7-sit8 bo5 piau2-chhut ti7 sin-bun5-choa2 siong7, chit khoan2 heng5-ui5 si7 chin ho2."
        ],
        [
          "今ti7 chia 我愛小可考察，對這個地動，事實咱著怎樣。Ti7 chia 有神祕，m7 是咱人所通知e5 所在，全然屬ti7 上帝e5 事。對這個災難，我確信，雖然我boe7會bat，是上帝攝理e5 經綸e5 表現。Ti7 chia 上帝有濟濟e5 意義，總是tui3 震災beh 叫醒咱 koh 省察人生e5 真意義，真方針，這個意義的確參 ti7 濟濟意義e5 中間。對震災咱一發感覺人生是眠夢，人生是航海，人生是出外，人生是憂苦。Ti7 chia 咱著明白一項，就是人生雖然是憂苦，iau2-ku2咱boe7會閃--tit。",
          "TaN ti7 chia goa2 ai3 sio2-khoa2 kho2-chhat,tui3 chit e5 toe7-tang7, su7-sit8 lan2 tioh8 chaiN2-iuN7. Ti7 chia u7 sin5-pi3, m7 si7 lan2 lang5 sou2 thang chai e5 sou2-chai7, choan5-jian5 siok8 ti7 Siong7-te3 e5 su7. Tui3 chit e5 chai-lan7, goa2 khak-sin3, sui-jian5 goa2 boe7-oe7 bat, si7 Siong7-te3 liap-li2 e5 keng-lun5 e5 piau2-hian7. Ti7 chia Siong7-te3 u7 choe7-choe7 e5 i3-gi7,chong2-si7 tui3 chin2-chai beh kio3-chhiN2 lan2 koh seng2-chhat jin5-seng e5 chin i3-gi7, chin hong-chiam, chit e5 i3-gi7 tek-khak chham ti7 choe7-choe7 i3-gi7 e5 tiong-kan. Tui3 chin2-chai lan2 it-hoat kam2-kak jin5-seng si7 bin5-bang7, jin5-seng si7 hang5-hai2, jin5-seng si7 chhut-goa7, jin5-seng si7 iu-khou2. Ti7 chia lan2 tioh8 beng5-pek8 chit8 hang7, chiu7-si7 jin5-seng sui-jian5 si7 iu-khou2, iau2-ku2 lan2 boe7-oe7 siam2--tit."
        ],
        [
          "有一種e5人，對震災煞生出厭世否定人生e5 價值，去自殺，這m7 是咱所愛取e5 態度，koh 有一種e5 人，對震災煞進入ti7 醉生夢死e5 生活，照in 講，今仔日lim 食，明仔日死較好。對an2-ni煞去享樂，空 koh 再空e5 空虛生活kan-ta醉ti7 物質e5 享樂，這也是結局否定人生e5 價值，自然m7 是咱所愛取e5 態度。",
          "U7 chit8 chiong2 e5 lang5, tui3 chin3-chai soah siN chhut ia3-se3 hioN3-teng7 jin5-seng e5 ke3-tat8, khi3 chu7-sat, che m7 si7 lan2 sou2 ai3 chhu2 e5 thai7-tou7, koh u7 chit8 chiong2 e5 lang5, tui3 chin3-chai soah chin3-jip8 ti7 chui3-seng-bang7-si2 e5 seng-oah8, chiau3 in kong2, kin-na2-jit8 lim-chiah8, bin5-a2-jit8 si2 khah ho2. Tui3 an2-ni soah khi3 hiong2-lok8, khang koh-chai3 khang e5 khang-hi seng-oah8 kan-ta chui3 ti7 but8-chit e5 hiong2-lok8, che ia7 si7 kiat-kiok8 hioN3-teng7 jin5-seng e5 ke3-tat8, chu7-jian5 m7 si7 lan2 sou2 ai3 chhu2 e5 thai7-tou7."
        ],
        [
          "Koh 一種e5 人，對經驗抑是看著震災e5 苦痛，煞生起道德的e5 覺醒，感覺在來e5 無道德，奢華，物質tek e5 享樂m7 好，愛致意ti7 人道上e5 生活。這款態度是真好e5 出發，m7-ku2若kan-ta an2-ni倚靠家己e5 感奮，結局是無好終局。因為人e5 感奮liam5-piN會冷，就 koh 復原前e5 生活，猶原是墜落ti7 前2款e5 生活態度。Ti7 chia 有幻滅e5 悲哀。",
          "Koh chit8 cheng2 e5 lang5, tui3 keng-giam7 a2 si7 khoaN3 tioh8 chin2-chai e5 khou2-thang3, soa3 siN khi2 to7-tek-tek e5 kak-chhiN2, kam2-kak chai7-lai5 e5 bo5 to7-tek, chhia-hoa5, but8-chit-tek e5 hiong2-lok8 m7 ho2, ai3 ti3-i3 ti7 jin5-to7 chiuN7 e5 seng-oah8. Chit khoan2 thai3-tou7 si7 chin ho2 e5 chhut-hoat, m7-ku2 na7 kan-ta an2-ni oa2-kho3 ka-ki7 e5 kam2-hun3,kiat-kiok8 si7 bo5 ho2 chiong-kiok8. In-ui7 lang5 e5 kam2-hun3 liam5-piN oe7 leng2, chiu7 koh hok8-goan5 cheng5 e5 seng-oah8, iu5-goan5 si7 tui7-loh8 ti7 cheng5 nng7 khoan2 e5 seng-oah8 thai3-tou7. Ti7 chia u7 hoan3-biat8 e5 pi-ai."
        ],
        [
          "最後有一種e5 人，對震災e5 苦難，感覺人生是暫時，應該著chhe7 一個永遠e5 所在。對an2-ni，伊就一面ti7 人生盡義務，koh 一面精進ti7 靈界，永遠e5 生命。",
          "Choe3-au7 u7 chit8 cheng2 e5 lang5, tui3 chin2-chai e5 khou2-lan7, kam2-kak jin5-seng si7 chiam7-si5, eng-kai tioh8 chhe7 chit8 e5 eng2-oan2 e5 sou2-chai7. Tui3 an2-ni, i chiu7 chit8 bin7 ti7 jin5-seng chin7 gi7-bu7, koh chit8 bin7 cheng-chin3 ti7 leng5-kai3, eng2-oan2 e5 seng-beng7."
        ],
        [
          "咱做基督徒著取最後這個態度，因為永遠e5 靈界，是咱e5 福音做第一強調e5 所在，對咱e5 主基督e5 啟示，也是咱做第一明e5 。耶穌e5 教示是叫咱「盡心，盡性，盡力疼主你e5 上帝」，這是精進ti7 靈界永遠e5 生活。Koh 教示講，「著疼人親像家己」，這是盡人生意義e5 做第一好e5 表現。列位兄姊，咱m7 免kan-ta絕望，抑是享樂暫時e5 世間，抑是一時的家己感奮；咱著tiam3 ti7 主囥向望ti7 靈界永遠天頂e5 祖家，也是世間為著beh 成ti7 頭前永遠e5 希望，來盡有意義e5 人生。",
          "Lan2 choe3 Ki-tok-tou5 tioh8 chhu2 choe3-au7 chit e5 thai3-tou7, in-ui7 eng2-oan2 e5 leng5-kai3, si7 lan2 e5 hok-im choe3 te7-it kiong5-tiau e5 sou2-chai7, tui3 lan2 e5 Chu2 Ki-tok e5 khe2-si7, ia7 si7 lan2 choe3 te7-it beng5--e5. Ia5-sou e5 ka3-si7 si7 kio3 lan2 “Chin7 sim, chin7 seng3,chin7 lat8 thiaN3 Chu2 li2 e5 Siong7-te3”, che si7 cheng-chin3 ti7 leng5-kai3 eng2-oan2 e5 seng-oah8. Koh ka3-si7 kong2, “Tioh8 thiaN3 lang5 chhin-chhiuN7 ka-ki7”, che si7 chin7 jin5-seng i3-gi7 e5 choe3 te7-it ho2 e5 piau2-hian7. Liat8-ui7 hiaN-che2, lan2 m7 bian2 kan-ta choat8-bang7, a2 si7 hiong2-lok8 chiam7-si5 e5 se3-kan, a2 si7 chit8-si5-tek ka-ki7 kam2-hun3 ; lan2 tioh8 tiam3 ti7 Chu2 khng3 ng3-bang7 ti7 leng5-kai3 eng2-oan2 thiN-teng2 e5 chou2-ke, ia7 si7 se3-kan ui7 tioh8 beh chiaN5 ti7 thau5-cheng5 eng2-oan2 e5 hi-bong7, lai5 chin7 u7 i3-gi7 e5 jin5-seng."
        ],
        [
          "保羅先生ti7艱苦中，ti7 teh-beh遇著死e5時，所表出e5勇敢，就是對有這號天頂e5祖家e5希望真強ti7 i e5信仰e5緣故。伊講，「所以goan2無餒志；goan2 e5外體雖然敗壞，若是goan2 e5內心日日換新。因為goan2目nih久輕輕e5艱苦，是ka7 goan2 chiaN5上等上永遠e5大榮光，因為goan2 m7是看ti7所oe7看見e5，是看ti7所boe7看見e5：因為所oe7看見e5是暫時，所boe7看見e5是永遠。因為goan2知，goan2 ti7地nih pou3平e5厝若毀壞，就有對上帝所起造，m7是人e5手所造e5厝，是永遠ti7天nih e5」(11 Lim5 4：16---)。Koh講，「因為今我e5血teh做koan3-tian7，我過世e5期到lah。我已經征戰好e5征戰，已經盡phau2走e5路站，已經守所信e5道理。今了後有義e5冕liu5 ka7我備辦he7--teh” (11 The5 4 ： 6---) 這款態度是lan2著取--e5。對大地動，lan2若有thang koh-khah明天頂e5祖家，khah明白人生e5意義，為著lan2所信--e5一發來增進；an2-ni lan2就thang發見淡薄上帝e5榮光ti7賑災e5事實。望lan2 long2有保羅先生e5態度。I講，「活是為著基督，死是利益。」",
          "Po2-lo5 Sian-siN ti7 kan-khou2 tiong, ti7 teh-beh gu7 tioh8 si2 e5 si5, sou2 piau2-chhut e5 iong2-kam2, chiu7-si7 tui3 u7 chit ho7 thiN-teng2 e5 chou2-ke e5 hi-bong7 chin kiong5 ti7 i e5 sin3-giong2 e5 ian5-kou3. I kong2, “Sou2-i2 goan2 bo5 loe2-chi3 ; goan2 e5 goa7-the2 sui-jian5 pai7-hoai7, na7 si7 goan2 e5 lai7-sim jit8-jit8 oaN7-sin. In-ui7 goan2 bak8-nih-ku2 khin-khin e5 kan-khou2, si7 ka7 goan2 chiaN5 siong7-teng2-siong7 eng2-oan2 e5 toa7 eng5-kng, in-ui7 goan2 m7 si7 khoaN3 ti7 sou2 oe7 khoaN3--kiN3-e5, si7 khoaN3 ti7 sou2 boe7 khoaN3--kiN3-e5 : in-ui7 sou2 oe7 khoaN3--kiN3-e5 si7 chiam7-si5, sou2 boe7 khoaN3--kiN3-e5 si7 eng2-oan2. In-ui7 goan2 chai, goan2 ti7 toe7--nih pou3-piN5 e5 chhu3 na7 hui2-hoai7, chiu7 u7 tui3 Siong7-te3 sou2 khi2-cho7, m7 si7 lang5 e5 chhiu2 sou2 cho7 e5 chhu3, si7 eng2-oan2 ti7 thiN--nih e5” (11 Lim5 4 : 16---).  Koh kong2,“In-ui7 taN goa2 e5 huih teh choe3 koan3-tian7, goa2 ke3-si3 e5 ki5 kau3 lah. Goa2 i2-keng cheng-chian3 ho2 e5 cheng-chian3, i2-keng chin7 phau2-chau2 e5 lou7-cham7, i2-keng siu2 sou2 sin3 e5 to7-li2. TaN liau2-au7 u7 gi7 e5 bian2-liu5 ka7 goa2 pi7-pan7 he7--teh” (11 The5 4 : 6---) Chit khoan2 thai3-tou7 si7 lan2 tioh8 chhu2--e5. Tui3 toa7 toe7-tang7, lan2 na7 u7 thang koh-khah beng5 thiN-teng2 e5 chou2-ke, khah beng5-pek8 jin5-seng e5 i3-gi7, ui7 tioh8 lan2 sou2 sin3--e5 it-hoat lai5 cheng-chin3 ; an2-ni lan2 chiu7 thang hoat-kian3 tam7-poh8 Siong7-te3 e5 eng5-kng ti7 chin2-chai e5 su7-sit8. Bang7 lan2 long2 u7 Po2-lo5 Sian-siN e5 thai3-tou7. I kong2, “Oah8 si7 ui7 tioh8 Ki-tok, si2 si7 li7-ek.”"
        ]
      ],
      "篇名": "Tsin2-tsai tiong e5 ka3-si7"
    }
  ]
}
