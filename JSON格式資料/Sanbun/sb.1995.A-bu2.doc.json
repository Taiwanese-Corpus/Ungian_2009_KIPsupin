{
  "作者": "林央敏",
  "出版年": "1995",
  "出版者": "前衛",
  "文類": "散文",
  "書名": "台語散文一紀年",
  "書寫系統": "漢字",
  "資料": [
    {
      "段": [
        [
          "今仔日禮拜，阮茲的師範生干單這日會駛睏互晚晚，吥免驚遐的歹面象的教官會來宿舍歕觱仔，點名催命，但是我昧駛甚貪睏，因為下早仔我欲來去揣阿母討寡所費。",
          "Kin-a2-jit8 le2-pai3, goan2 chiah-e5 su-hoan7-seng kan-tann chit jit8 e7-sai2 khun3 hou7 oann3-oann3, m7 bian2 kiann hiah-e5 phainn2-bin7-chhiunn e5 kau3-koann e7 lai5 sok-sia3 pun5 bi-a2, tiam2-mia5 chhui-mia7, tan7-si7 goa2 be7-sai2 siunn tham-khun3, in-ui7 e7-chai2-a2 goa2 beh lai5 khi3 chhoe7 a-bu2 tho2 koa2 sou2-hui3."
        ],
        [
          "置我進入師專的前兩年，阿母開始學會曉做小生理，田裡無穡頭通做的時陣，逐工拍潽光，伊叨助規口灶的早頓款好，然後騎彼台舊去的廿六仔貨車，載一筊規年趟天攏縛置貨架的大菜籃叨對縣城去矣。",
          "Ti7 goa2 chin3-jip8 su-choan e5 cheng5 nng7 ni5, a-bu2 khai-si2 oh8 e7-hiau2 cho3 sio2-seng-li2, chhan5--lih bo5 sit-thau5 thang cho3 e5 si5-chun7, tak8 kang phah-phu2-kng, i to7 ka7 kui-khau2-chau3 e5 cha2-tng3 khoan2-ho2, jian5-au7 khia5 hit tai5 ku7--khi3 e5 ji7-lak8-a2 hoe3-chhia, chai3 chit8 kha kui-ni5 thang3-thinn long2 pak8 ti7 hoe3-ke3 e5 toa7-chhai3-na5 to7 tui3 koan7-siann5 khi3--a."
        ],
        [
          "阿母會去賣果籽，當初講夆聽，通庄無人會相信，無讀冊，吥諳字，吥但秤仔昧曉看，嘛昧曉一二三，我置厝裡的時陣，伊若有需要簡單的算術，攏得靠阮兄妹仔，何況伊昧曉騎大輪車，阿彼支主要的正手擱因為破病開刀過的關係，一直攏瘸瘸，所以起初無人認為阿母是做生理的材料。但是散赤的家境，助阿母逼甲真彊跤，我已經昧記得伊是安怎助家己磨卡會凍趁錢、會凍互阮兄妹仔有所費通用，擱讀冊免借錢，食飯免看阿嬤的面色，而且參阿叔怹分開食了後，有能力佮爸爸單房負擔阿公阿嬤這代所交待落來的債務。",
          "A-bu2 e7 khi3 be7 koe2-chi2, tong-chhou kong2 hong5 thiann, thong chng bo5 lang5 e7 siong-sin3, bo5 thak8-chheh, m7 bat ji7, m7-tann7 chhin3-a2 be7-hiau2 khoann3, ma7 be7-hiau2 it ji7 sann, goa2 ti7 chhu3--lih e5 si5-chun7, i na7 u7 su-iau3 kan2-tan e5 soan3-sut8, long2 tioh8 kho3 goan2 hiann-moe7-a2, ho5-hong2 i be7-hiau2 khia5 toa7-lian2-chhia, ah hit ki chu2-iau3 e5 chiann3-chhiu2 koh in-ui7 phoa3-penn7 khui-to--koe3 e5 koan-he7, it-tit8 long2 koe5-koe5, sou2-i2 khi2-chhou bo5 lang5 jin7-ui7 a-bu2 si7 cho3 seng-li2 e5 chai5-liau7. Tan7-si7 san3-chiah8 e5 ka-keng2, ka7 a-bu2 pek kah chin khiang3-kha, goa2 i2-keng be7 ki3-tit i si7 an2-choann2 ka7 ka-ti7 boa5 kah e7-tang3 than3-chinn5, e7-tang3 hou7 goan2 hiann-moe7-a2 u7 sou2-hui3 thang iong7, koh thak8-chheh bian2 chioh-chinn5, chiah8-png7 bian2 khoann3 a-ma2 e5 bin7-sek, ji5-chhiann2 chham a-chek in hun-khui chiah8 liau2-au7, u7 leng5-lek8 kap pa-pa tan-pang5 hu7-tam a-kong a-ma2 chit te7 sou2 kau-tai3--loh8-lai5 e5 che3-bu7."
        ],
        [
          "我知影阿母透早會先去縣城的果菜市場購果籽，然後到東市某一個路口橕咧賣，賣甲十點左右，人客較少矣才會徙去別位，所以欲揣著阿母，上慢九點半叨愛去。",
          "Goa2 chai-iann2 a-bu2 thau3-cha2 e7 seng khi3 koan7-siann5 e5 koe2-chhai3 chhi7-tiunn5 kang2 koe2-chi2, jian5-au7 kau3 tang-chhi7 bou2 chit8 e5 lou7-khau2 chhai7 le be7, be7 kah chap8 tiam2 cho2-iu7, lang5-kheh khah chio2--a chiah e7 soa2 khi3 pat8-ui7, sou2-i2 beh chhoe7 tioh8 a-bu2, siong7 ban7 kau2 tiam2 poann3 to7 ai3 khi3."
        ],
        [
          "下早仔八點外醒起，我凊釆洗面，穿昨彼須制服，無顧去學校餐廳食饅桃，給三號同學借伊彼台會變速、跑起誠猛的孔明車叨出發，雖然腹肚咕咕叫塊喝枵，但是心情真輕鬆，橫直等一下給阿母討一百元所費，阿駛驚仔無一碗十元銀的牛肉麵通食。安呢想，仲秋的早風搧過來，顛倒感覺一陣涼爽。",
          "E7-chai2-a2 peh tiam2 goa7 chhinn2-khi2, goa2 chhin3-chhai2 se2-bin7, chheng7 chang hit su che3-hok8, bo5 kou3 khi3 hak8-hau7 chhan-thiann chiah8 ban7-tho5, ka7 sann ho7 tong5-oh8 chioh i hit tai5 e7 pian3-sok, phau2-khi2 chiann5 beng2 e5 khong2-beng5-chhia to7 chhut-hoat, sui-jian5 pak-tou2 ko-ko-kio3 teh hoah iau, tan7-si7 sim-cheng5 chin khin-sang, hoainn5-tit8 tan2 chit8-e7 ka7 a-bu2 tho2 chit8-pah khou sou2-hui3, ah8 sai2 kiann-a2 bo5 chit8 oann2 chap8 khou gin5 e5 gu5-bah-mi7 thang chiah8. An2-ne siunn7, tiong7-chhiu e5 cha2-hong sian3--koe3-lai5, tian-to3 kam2-kak chit8-chun7 liang5-song2."
        ],
        [
          "出世做散鄉農家的子弟，生性叨昧開駛，我真清楚家己的運命，所以永早我一直吥敢映望身軀頂會凍紮一疋所費通諒尚，不過自從阿母會曉做小生理了後，雖然抑佮人昧比併，但是三不五時欲愛淡薄仔錢已經無問題，阿母已經互我會駛參同學踮拜六暗去踅夜市、看電影、食蚵仔煎矣，甚至嘛敢請查囡仔去飲咖啡。學校離東市場無外遠，騎過監獄了後，叨進入較鬧熱的街市，所以我助大輪車放慢落來。",
          "Chhut-si3 cho3 san3-hiong long5-ke e5 chu2-te7, senn-seng3 to7 be7 khai-sai2, goa2 chin chheng-chho2 ka-ti7 e5 un7-mia7, sou2-i2 eng2-cha2 goa2 it-tit8 m7 kann2 ng3-bang7 sin-khu teng2 e7-tang3 chah chit8 pit sou2-hui3 thang liong7-siong7, put-ko3 chu7-chiong5 a-bu2 e7-hiau2 cho3 sio2-seng-li2 liau2-au7, sui-jian5 iah kap lang5 be7 pi2-pheng7, tan7-si7 sam-put-gou7-si5 beh ai3 tam7-poh8-a2 chinn5 i2-keng bo5 bun7-te5, a-bu2 i2-keng hou7 goa2 e7-sai2 chham tong5-oh8 tiam3 pai3-lak8 am3 khi3 seh8 ia7-chhi7, khoann3 tian7-iann2, chiah8 o-a2-chian--a, sim7-chi3 ma7 kann2 chhiann2 cha-gin2-a2 khi3 lim ka-pi. Hak8-hau7 li7 tang-chhi7-tiunn5 bo5 joa7 hng7, khia5 koe3 kann-gak8 liau2-au7, to7 chin3-jip8 khah lau7-jiat8 e5 ke-chhi7, sou2-i2 goa2 ka7 toa7-lian2-chhia pang3 ban7--loh8-lai5."
        ],
        [
          "沿路騎沿路想，今仔若有揣著阿母，按算後禮拜六欲約阿青小姐來去飲咖啡，著，聽講彼間置文化冊局邊仔的懷念咖啡廳氣氛昧嫫，有情人座，暗時擱有鋼琴演奏。頭一遍約束掣來遐，才有可樂思(CLASS)……",
          "Ian5-lou7 khia5 ian5-lou7 siunn7, kin-a2 na7 u7 chhoe7 tioh8 a-bu2, an3-sng3 au7 le2-pai3-lak8 beh iok A-chheng sio2-chia2 lai5 khi3 lim ka-pi, tioh8, thiann-kong2 hit keng ti7 Bun5-hoa3 chheh-kiok8 pinn--a2 e5 Hoai5-liam7 ka-pi-thiann khi3-hun be7-bai2, u7 cheng5-jin5-cho7, am3-si5 koh u7 kng3-khim5 ian2-chau3. Thau5-chit8-pian3 iok-sok chhoa7 lai5 hia, chiah u7 kho2-lah-suh(CLASS)……"
        ],
        [
          "東市到矣，北爿路段主要塊賣魚賣肉，果籽販仔大部份排置南爿，尤其是流動擔仔。當我踅過兩個十字路口了後，看著前面一個查仔人若准塊叫喝，伊的形影蓋成阿母，我心內隨時浮一陣歡喜起來，好佳哉，阿母抑未走，無錯，正是阿母，我遠遠叨認出阮兜彼台舊貨架仔車，阿佮阿母互暝日拖磨甲失去光彩的面象，無外久有一個查某人客行偎去阿母的車邊欲買的款勢，阿母嘛塊給招呼，這陣我已經騎到離阿母十外米遠的所在，恟恟想著我身軀頂這須有繡校名的大專制服，煞顛倒吥敢擱靠偎去，因為我驚啊我若行過去佮阿母相認，我的出身會隨時暴露，會互附近的人知影我這個本地最高學府的學生，伊的老母竟然是穿插烏烏漚漚的草地查某，吥諳字兼昧曉講「國語」，想著茲，心內起一陣見笑，趕緊助車斡對正爿的路口，斡過來的時拄好抵著兩個隔壁班的查某同學，雖然互相有看著，不過無相借問，我干單想著欲較緊閃離現場，一粒心肝變甲青青狂狂。好佳哉！無去阿母遐，若無，這聲互查某同學看著擱較壞，怹若踮學校給我宣傳落去，我哪有面子交女朋友……",
          "Tang-chhi7 kau3--a, pak-peng5 lou7-toann7 chu2-iau3 teh be7 hi5 be7 bah, koe2-chi2 hoan3-a2 toa7-pou7-hun7 pai5 ti7 lam5-peng5, iu5-ki5 si7 liu5-tong7 tann3-a2. Tng goa2 seh8 koe3 nng7 e5 sip8-ji7-lou7-khau2 liau2-au7, khoann3 tioh8 cheng5-bin7 chit8 e5 cha-a2-lang5 na2-chun2 teh kio3-hoah, i e5 heng5-iann2 kai3 seng5 a-bu2 , goa2 sim-lai7 sui5-si5 phu5 chit8-chun7 hoann-hi2--khi2-lai5, ho2-ka-chai3, a-bu2 iau2-boe7 chau2, bo5-chho3, chiann3 si7 a-bu2 , goa2 hng7-hng7 to7 jin7-chhut goan2 tau hit tai5 ku7 hoe3-ke3-a2-chhia, ah kap a-bu2 hou7 me5-jit8 thoa-boa5 kah sit-khi3 kong-chhai2 e5 bin7-chhiunn, bo5 joa7 ku2 u7 chit8 e5 cha-bou2 lang5-kheh kiann5 oa2 khi3 a-bu2 e5 chhia pinn beh be2 e5 khoan2-si3, a-bu2 ma7 teh ka7 chio-hou, chit-chun7 goa2 i2-keng khia5 kau3 li7 a-bu2 chap8 goa7 bi2 hng7 e5 sou2-chai7, hiong5-hiong5 siunn7 tioh8 goa2 sin-khu teng2 chit su u7 siu3 hau7-mia5 e5 tai7-choan che3-hok8, soah tian-to3 m7 kann2 koh kho3 oa2--khi3, in-ui7 goa2 kiann ah goa2 na7 kiann5 koe3 khi3 kap a-bu2 sio-jin7, goa2 e5 chhut-sin e7 sui5-si5 pou7-lou7, e7 hou7 hu7-kin7 e5 lang5 chai-iann2 goa2 chit e5 pun2-te7 choe3-ko hak8-hu2 e5 hak8-seng, i e5 lau7-bu2 keng3-jian5 si7 chheng7-chhah ou-ou au3-au3 e5 chhau2-te7 cha-bou2, m7 bat ji7 kiam be7-hiau2 kong2 “kok-gi2”, siunn7 tioh8 chia, sim-lai7 khi2 chit8-chun7 kian3-siau3, koann2-kin2 ka7 chhia oat tui3 chiann3-peng5 e5 lou7-khau2, oat--koe3-lai5 e5 si5 tu2-ho2 tu2 tioh8 nng7 e5 keh-piah-pan e5 cha-bou2 tong5-oh8, sui-jian5 hou7-siong u7 khoann3--tioh8, put-ko3 bo5 sio-chioh-mng7, goa2 kan-tann siunn7 tioh8 beh khah kin2 siam2-li7 hian7-tiunn5, chit8 liap8 sim-koann pian3 kah chhenn-chhenn kong5-kong5. Ho2-ka-chai3! Bo5 khi3 a-bu2 hia, na7 bo5, chit-siann hou7 cha-bou2 tong5-oh8 khoann3 tioh8 koh-khah bai2, in na7 tiam3 hak8-hau7 ka7 goa2 soan-thoan5--loh8-khi3 , goa2 na2 u7 bin7-chu2 kau lu2-peng5-iu2……"
        ],
        [
          "這跤兜，「拄仔吥知有互阿母看著否﹖」的耽心才浮起來心頭，假使拄才阿母若有看著我，伊一定會傷心啦，我已經規箇月無轉去矣，阿母一定嘛想欲看我。我想起過去，我逐遍轉去，阿母攏會宰伊飼的土雞仔予我食，致使有一擺，上細漢的小妹若嫉妒若耍笑咧講：「阮若欲食雞肉，攏嘛愛等阮哥哥轉來」，「恁哥哥出外讀冊較艱苦啦」，阿母笑笑仔回答。",
          "Chit kha-tau2, “tu2-a2 m7 chai u7 hou7 a-bu2 khoann3 tioh8 bo5﹖” e5 tan-sim chiah phu5 khi2 lai5 sim-thau5, ka2-su2 tu2-chiah a-bu2 na7 u7 khoann3 tioh8 goa2, i it-teng7 e7 siong-sim--lah, goa2 i2-keng kui ko3 goeh8 bo5 tng2--khi3-a, a-bu2 it-teng7 ma7 siunn7 beh khoann3 goa2. Goa2 siunn7-khi2 koe3-khi3, goa2 tak8 pian3 tng2--khi3, a-bu2 long2 e7 thai5 i chhi7 e5 thou2-ke-a2 hou7 goa2 chiah8, ti3-su2 u7 chit8 pai2, siong7 se3-han3 e5 sio2-moe7 na2 chek-tou7 na2 sng2-chhio3 le kong2: “Goan2 na7 beh chiah8 ke-bah, long2 ma7 ai3 tan2 goan2 ko-ko tng2--lai5”, “Lin2 ko-ko chhut-goa7 thak8-chheh khah kan-khou2--lah”, a-bu2 chhio3-chhio3-a2 hoe5-tap."
        ],
        [
          "想到茲，我的耽憂愈重，何況今仔日是專工出來給阿母討錢的，所以我擱騎縒五十米遠叨斡返頭騎轉來阿母橕果籽擔的路口，等看無彼兩個查某同窗的影跡，擱無人給阿母買的時陣我才過去。這陣阿母面頷頷塊整理籃仔內的果籽。",
          "Siunn7 kau3 chia, goa2 e5 tan-iu ju2 tang7, ho5-hong2 kin-a2-jit8 si7 choan-kang chhut lai5 ka7 a-bu2 tho2-chinn5--e5 , sou2-i2 goa2 koh khia5 chhio5 gou7-chap8 bi2 hng7 to7 oat hoan-thau5 khia5 tng2 lai5 a-bu2 chhai7 koe2-chi2-tann3 e5 lou7-khau2, tan2 khoann3 bo5 hit nng7 e5 cha-bou2 tong5-chhong e5 iann2-jiah, koh bo5 lang5 ka7 a-bu2 be2 e5 si5-chun7 goa2 chiah koe3--khi3. Chit-chun7 a-bu2 bin7 ann3-ann3 teh cheng2-li2 na5-a2 lai7 e5 koe2-chi2."
        ],
        [
          "「阿母！」我細聲叫，無希望引起人好奇。",
          "“A-bu2!” Goa2 se3-siann kio3, bo5 hi-bang7 in2-khi2 lang5 honn3-ki5."
        ],
        [
          "「唔！」阿母看著我嘴角笑起來。",
          "“Mh!” A-bu2 khoann3 tioh8 goa2 chhui3-kak chhio3--khi2-lai5."
        ],
        [
          "「生理咁好﹖」我問，我看阿母的籃仔底甘仔蜜抑真濟。",
          "“Seng-li2 kam2 ho2?” Goa2 mng7, goa2 khoann3 a-bu2 e5 na5-a2 te2 kam-a2-bit8 iau2 chin che7."
        ],
        [
          "「今仔日較晚來，買的人較少矣，是講等一下欲擱載來別位賣，增差愛賣較晚爾。」阿母講。",
          "“Kin-a2-jit8 khah oann3 lai5, be2 e5 lang5 khah chio2--a, si7 kong2 tan2--chit8-e7 beh koh chai3 lai5 pat8-ui7 be7, cheng-chha ai3 be7 khah oann3 nia5.” A-bu2 kong2."
        ],
        [
          "早前我拜六轉去，叨知影阿母攏賣甲暗冥暮才有轉來，除了農事無冗或是過年過節，平時連冬天嘛賣甲誠晚，所以將近兩年來，煮暗頓的責任叨換我大漢小妹塊擔矣。舊年寒人，台灣全島塊鬧鬼，鬧甲人心驚驚惶惶，阮茲的會曉看報紙、聽新聞兮，頻若日頭落山矣，叨無啥擱敢出門。彼陣阮兄妹仔攏耽憂阿母家己一個遐晚轉，勸伊賣無了無要緊，得趁天色未暗倒轉來才安全，嗎過阿母吥驚，伊講：「啊！徦也吥是真正的鬼，聽講攏嘛人假兮。」雖然阿母逐工早早出門晚晚轉，但是總趁嘛無外濟，一工若有兩百、三百伊叨真安慰，超過四百算是上嬈婥。",
          "Cha2-cheng5 goa2 pai3-lak8 tng2--khi3, to7 chai-iann2 a-bu2 long2 be7 kah am3-mi-bong chiah u7 tng2--lai5, tu5-liau2 long5-su7 bo5-eng5 hek8 si7 koe3-ni5 koe3-cheh, peng5-si5 lian5 tang-thinn ma7 be7 kah chiann5 oann3, sou2-i2 chiong-kin7 nng7 ni5 lai5, chu2 am3-tng3 e5 chek-jim7 to7 oann7 goa2 toa7-han3 sio2-moe7 teh tann--a. Ku7-ni5 koann5--lang5, Tai5-oan5 choan5-to2 teh nau7-kui2, nau7 kah jin5-sim kiann-kiann hong5-hong5, goan2 chiah-e5 e7-hiau2 khoann3 po3-choa2, thiann sin-bun5--e5, pian7-na7 jit8-thau5 loh8-soann--a, to7 bo5 siann2 koh kann2 chhut-mng5. hit-chun7 goan2 hiann-moe7-a2 long2 tan-iu a-bu2 ka-ti7 chit8 e5 hiah oann3 tng2, khng3 i be7 bo5 liau2 bo5 iau3-kin2, tioh8 than3 thinn-sek boe7 am3 to3-tng2--lai5 chiah an-choan5, m7-koh a-bu2 m7 kiann, i kong2: “Ah! He ia7 m7 si7 chin-chiann3 e5 kui2, thiann-kong2 long2 ma7 lang5 ke2--e5.” Sui-jian5 a-bu2 tak8 kang cha2-cha2 chhut-mng5 oann3-oann3 tng2, tan7-si7 chong2-than3 ma7 bo5 joa7 che7, chit8 kang na7 u7 nng7-pah, sann-pah i to7 chin an-ui3, chhiau-koe3 si3-pah sng3 si7 siong7 jio3-toh."
        ],
        [
          "「阮爸爸去田裡﹖」其實我知影阿爸逐日透早叨去田裡做穡，只是這陣吥知欲佮阿母講啥！自從我入來縣城讀冊擱滯校了後，佼厝裡的序大叨若來若無話題通講，可是看阿母抑賣無喏濟，歹勢茲緊叨開嘴討錢，所以才隨便問這句話。",
          "「Goan2 pa-pa khi3 chhan5--lih?” Ki5-sit8 goa2 chai-iann2 a-pa tak8 jit8 thau3-cha2 to7 khi3 chhan5--lih choh-sit, chi2-si7 chit-chun7 m7 chai beh kap a-bu2 kong2 siann2! Chu7-chiong5 goa2 jip8 lai5 koan7-siann5 thak8-chheh koh toa3-hau7 liau2-au7, kiau7 chhu3--lih e5 si7-toa7 to7 na2 lai5 na2 bo5 oe7-te5 thang kong2, kho2-si7 khoann3 a-bu2 iah be7 bo5 joa7 che7, phainn2-se3 chiah kin2 to7 khui-chhui3 tho2-chinn5, sou2-i2 chiah sui5-pian7 mng7 chit ku3 oe7."
        ],
        [
          "「恁爸爸今仔嘛出來塊賣蕃薯，透早載去四廓賣，賣了才去田裡。」",
          "“Lin2 pa-pa kin-a2 ma7 chhut lai5 teh be7 han-chi5, thau3-cha2 chai3 khi3 si3-koe3 be7, be7 liau2 chiah khi3 chhan5--lih.”"
        ],
        [
          "「唔！」爸爸是搰力底的，一冬位頭到尾無時著冗。",
          "“Mh!” Pa-pa si7 kut-lat8-te2--e5, chit8 tang ui3 thau5 kau3 boe2 bo5-si5 tioh8 eng5."
        ],
        [
          "這陣，置阿母後壁彼個查某販仔看我恰若吥是阿母的人客，踏偎來佼阿母講話。",
          "Chit-chun7, ti7 a-bu2 au7-piah hit e5 cha-bou2 hoan3-a2 khoann3 goa2 ka2-na2 m7 si7 a-bu2 e5 lang5-kheh, tah8 oa2 lai5 kiau7 a-bu2 kong2-oe7."
        ],
        [
          "「徦恁子是否﹖」",
          "“He lin2 kiann2 si7--bo5?”"
        ],
        [
          "「呼！Hio3，是阮上大漢兮啦，讀師專，滯置學仔，將來欲做老師。」阿母嘴笑目笑塊講予聽，我向彼個販仔冘一個頭。",
          "“Hou3! Hio3, si7 goan2 siong7 toa7-han3--e5 lah, thak8 su-choan, toa3 ti7 oh8-a2, chiong-lai5 beh cho3 lau7-su.” A-bu2 chhui3 chhio3 bak8 chhio3 teh kong2 hou7 thiann, goa2 hiong3 hit e5 hoan3-a2 tim3 chit8 e5 thau5."
        ],
        [
          "「好命矣！有一個後生茲敖！而你茲搰力來給恁母仔鬥賣乎﹖」尾矣這句是對我講的。",
          "“Ho2-mia7--a! U7 chit8 e5 hau7-senn chiah gau5! Ah li2 chiah kut-lat8 lai5 ka7 lin2 bu2--a2 tau3 be7 honnh?” Boe2--a2 chit ku3 si7 tui3 goa2 kong2--e5."
        ],
        [
          "「無啦！」我吥知欲安怎講。這時阿母嘛笑笑無回答。",
          "“Bo5--lah!” Goa2 m7 chai beh an2-choann2 kong2. Chit-si5 a-bu2 ma7 chhio3-chhio3 bo5 hoe5-tap."
        ],
        [
          "我想起幾分鐘前，為著驚人笑我苦命的身世，阿佮驚互人知影我有一個散赤無智識的老母，煞吥敢來佼阿母相認的情景，實在誠不該，這陣我已經無想欲給阿母討錢矣，雖然阿母一定會互我。",
          "Goa2 siunn7-khi2 kui2 hun-cheng cheng5, ui7 tioh8 kiann lang5 chhio3 goa2 khou2-mia7 e5 sin-se3, ah kap kiann hou7 lang5 chai-iann2 goa2 u7 chit8 e5 san3-chiah8 bo5 ti3-sek e5 lau7-bu2, soah m7 kann2 lai5 kiau7 a-bu2 sio-jin7 e5 cheng5-keng2, sit8-chai7 chiann5 put-kai, chit-chun7 goa2 i2-keng bo5 siunn7 beh ka7 a-bu2 tho2-chinn5--a, sui-jian5 a-bu2 it-teng7 e7 hou7--goa2."
        ],
        [
          "「阿母，賣無了無要緊啦，莫賣甲遐暗。」欲走以前，我講。",
          "“A-bu2 , be7 bo5 liau2 bo5 iau3-kin2--lah, mai3 be7 kah hiah am3.” Beh chau2 i2-cheng5, goa2 kong2."
        ],
        [
          "「呼！好啦！」阿母雖然嘴安呢應，心總是無安呢想，看扮勢今仔日伊一定會擱晚轉去。",
          "“Hou3! Ho2--lah!” A-bu2 sui-jian5 chhui3 an2-ne in3, sim chong2--si7 bo5 an2-ne siunn7 , khoann3 pan7-se3 kin-a2-jit8 i it-teng7 e7 koh oann3 tng2--khi3."
        ],
        [
          "「我欲來去學仔矣。」我講。",
          "“Goa2 beh lai5 khi3 oh8-a2--a.” Goa2 kong2."
        ],
        [
          "「等一下，」阿母看我欲離開，趕緊抾較嫷的甘仔蜜，「提寡甘仔蜜去食，也分恁朋友食。」",
          "“Tan2--chit8-e7,” A-bu2 khoann3 goa2 beh li7-khui, koann2-kin2 khioh khah sui2 e5 kam-a2-bit8, “theh8 koa2 kam-a2-bit8 khi3 chiah8, ia7 pun lin2 peng5-iu2 chiah8.”"
        ],
        [
          "「吥免啦，阿母！留咧賣，安呢叨好。」我伸手凊采挲兩粒，車牽咧準備起行。",
          "“M7 bian2--lah, a-bu2! Lau5 le be7, an2-ne to7 ho2.” Goa2 chhun chhiu2 chhin3-chhai2 sa nng7 liap8, chhia khan--le chun2-pi7 khi2-kiann5."
        ],
        [
          "「啊！這個囝仔安呢講昧聽。提較濟去咧啦，茲啦！」阿母看我無顧等伊揀甲夠叨欲行，歸氣助伊已經揀置lok仔底彼幾粒全部綰予我，我只好順手接過來，給掛踮手叉。「擱等一下啦！這兩百元提去用！」阿母若講若看我，也若伸手入去彼筊縛置腹肚前的袋仔底撏錢，但是我已經行出幾步矣。",
          "”Ah! Chit e5 gin2-a2 an2-ne kong2 be7 thiann. Theh8 khah che7 khi3 leh lah, chia--lah!” A-bu2 khoann3 goa2 bo5 kou3 tan2 i keng2 kah kau3 to7 beh kiann5, kui-khi3 ka7 i i2-keng keng2 ti7 lok-a2-te2 hit kui2 liap8 choan5-pou7 koann7 hou7--goa2 , goa2 chi2-ho2 sun7-chhiu2 chiap--koe3-lai5, ka7 koa3 tiam3 chhiu2-chhah. “Koh tan2--chit8-e7 lah! Chit nng7-pah khou theh8 khi3 eng7!” A-bu2 na2 kong2 na2 khoann3--goa2, ia7 na2 chhun chhiu2 jip8 khi3 hit kha pak8 ti7 pak-tou2 cheng5 e5 te7-a2-te2 jim5-chinn5, tan7-si7 goa2 i2-keng kiann5 chhut kui2 pou7--a."
        ],
        [
          "「免啦，我抑有咧啦！」我若講若蹌，然後助正跤跨起哩，吥敢擱斡頭看阿母，心想兩百元，阿母叨愛賣規工才有。",
          "”Bian2--lah, goa2 iah u7--leh lah!” Goa2 na2 kong2 na2 chhiang3, jian5-au7 ka7 chiann3-kha hann7--khi2-lih, m7 kann2 koh oat8-thau5 khoann3 a-bu2, sim siunn7 nng7 pah khou, a-bu2 to7 ai3 be7 kui kang chiah u7."
        ],
        [
          "「敏的！轉來……」",
          "“Bin2--e5! Tng2--lai5 ……”"
        ],
        [
          "阿母抑置後壁塊叫，嗎過，市場內，阿母的叫聲臨邊叨斷去，但是我若准聽著伊的失望。我拚力助車蹋較緊，動作會駛講是一去無回頭。其實我無願意騎茲緊，嘛吥是無愛擱斡頭看阿母，只是我感覺我已經忍昧稠將欲滾出目眶的目屎，我驚互諳我的人看著，尤其若互阿母看著，伊一定會操煩，覺是我拄著啥麼不如意的代誌。",
          "A-bu2 iah ti7 au7-piah teh kio3, m7-koh, chhi7-tiunn5 lai7, a-bu2 e5 kio3-siann lim5-pinn to7 tng7--khi3, tan7-si7 goa2 na2-chun2 thiann tioh8 i e5 sit-bang7. Goa2 piann3-lat8 ka7 chhia lap khah kin2, tong7-chok e7-sai2 kong2 si7 it-khi3 bo5 hoe5-thau5. Ki5-sit8 goa2 bo5 goan7-i3 khia5 chiah kin2, ma7 m7 si7 bo5-ai3 koh oat8-thau5 khoann3 a-bu2, chi2-si7 goa2 kam2-kak goa2 i2-keng jim2 be7 tiau5 chiong beh kun2 chhut bak8-khou e5 bak8-sai2, goa2 kiann hou7 bat--goa2 e5 lang5 khoann3--tioh8, iu5-ki5 na7 hou7 a-bu2 khoann3--tioh8, i it-teng7 e7 chhau-hoan5, kioh-si7 goa2 tu2 tioh8 siann2-mih put ju5-i3 e5 tai7-chi3."
        ],
        [
          "等到騎過一個十字路口的時，我真想欲斡頭看眛，才停落來，但是已經揣無阿母的形影。",
          "Tan2 kau3 khia5 koe3 chit8 e5 sip8-ji7-lou7-khau2 e5 si5, goa2 chin siunn7 beh oat8-thau5 khoann3 mai7, chiah theng5--loh8-lai5, tan7-si7 i2-keng chhoe7 bo5 a-bu2 e5 heng5-iann2."
        ]
      ],
      "篇名": "阿母"
    }
  ]
}
