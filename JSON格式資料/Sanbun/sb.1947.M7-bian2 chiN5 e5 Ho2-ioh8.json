{
  "作者": "編輯室",
  "出版年": "1947",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "見學",
          "Kian3-hak8"
        ],
        [
          "我無講，lin2 kiam2 ioh會著？會lah。",
          "Goa2 bo5 kong2, lin2 kiam2 ioh e7 tioh8?  E7 lah."
        ],
        [
          "就是日光。Tui3原起頭到今仔日。太陽發射光，有千千萬萬e5 馬力，來利益這個世界。咱e5生活，tui3 物質方面來看，專專是倚靠伊。今簡略記幾項ti7 chia，向望有心適。",
          "Chiu7-si7 jit8-kng.  Tui3 goan5 khi2-thau5 kau3 kin-a2 jit8.  Thai3 iong5 hoat-sia7 kng, u7 chheng-chheng ban7-ban7 e5 be2-lat8, lai5 li7-ek chit e5 se3-kai3.  Lan2 e5 siN-oah8, tui3 but8-chit hong-bin7 lai5 khoaN3, choan-choan si7 oa2-kho3 i.  TaN kan2-liok8 ki3 kui2 hang7 ti7 chia, ng3-bang7 u7 sim-sek."
        ],
        [
          "1、逐日著開睏房e5 窗，hou7日光照入來。就房內有臭味、生kou、臭phu2，kap空氣中有傳染人e5 bai2-kheng2，親像感冒、出癖、出珠、thai2-ko、癆傷，種種e5病菌，若tu2著日光，就會滅無。",
          "1.Tak8-jit8 tioh8 khui khun3-pang5 e5 thang, hou7 jit8-kng chio3--jip8-lai5.  Chiu7 pang5-lai7 u7 chhau3-bi7, siN-kou, chhau3-phu2, kap khong-khi3 tiong u7 thoan5-jiam2 lang5 e5 bai2-kheng2, chhin-chhiuN7 kam2-mou7, chhut-phiah8, chhut chu, thai2-ko, lo5-siong, chiong2-chiong2 e5 piN7-khun2, na7 tu2 tioh8 jit8-kng, chiu7 e7 biat8-bo5."
        ],
        [
          "2、蚊罩、被單、棉chioh，tah-tah-bih8，著常常搬出來曝日。若無，睏了會骨頭酸，風痛。病人所用e5 寢具，koh較著日光消毒。",
          "2.Bang2-ta3, phoe7-toaN, mi5-chioh, tah-tah-bih8, tioh8 siong5-siong5 poaN chhut lai5 phak8 jit8.  Na7 bo5, khun3 liau2 e7 kut-thau5 sng, hong thiaN3.  PeN7-lang5 sou2 eng7 e5 chhim2-ku7, koh khah tioh8 jit8-kng siau-tok8."
        ],
        [
          "3、身軀著曝日。Che號做日光浴。",
          "3.Seng-khu tioh8 phak8-jit8.  Che ho7-cho3 jit8-kong ek8."
        ],
        [
          "人若染著io5傷病，逐日著褪衫曝日。日光有力，會入人e5 身體扑滅bai2-kheng2。人e5 血lun5，有紅kap白。大概，紅血lun5若有500粒，白血lun5有一粒。白血lun5 teh 扑滅毒物，親像兵隊teh扑土匪。日光e5 內面有一種e5 光，會幫贊白血lun5較強，若受這種e5 光，血lun5 抵抗bai2-kheng2 e5力，會加添100份e5 40到70 e5力。人起頭beh日光浴，5分鐘就好，m7-thang siuN久，後來漸進，到10分等等，身軀也是漸進，比並起頭曝腳，後來曝腳tang5，後來大腿。人若感冒，抑是寒熱，in m7-thang 曝，著暫停到in e5 病好。",
          "Lang5 na7 jiam2 tioh8 io5-siong piN7, tak8-jit8 tioh8 thng3 saN phak8-jit8.  Jit8-kng u7 lat8, e7 jip8 lang5 e5 sin-the2 phah-biat8 bai2-kheng2.  Lang5 e5 hoeh-lun5, u7 ang5 kap peh8.  Tai7-khai3, ang5 hoeh-lun5 na7 u7 500 liap8, peh8 hoeh-lun5 u7 chit8 liap8.  Peh8 hoeh-lun5 teh phah-biat8 tok8-mih8, chhin-chhiuN7 peng-tui7 teh phah thou2-hui2.   Jit8-kng e5 lai7-bin7 u7 chit8 chiong2 e5 kng, e7 pang-chan7 peh8 hoeh-lun5 khah kiong5, na7 siu7 chit chiong2 e5 kng, hoeh-lun5 ti2-khong3 bai2-kheng2 e5 lat8, e7 ke-thiN 100 hun7 e5 40 kau3 70 e5 lat8.  Lang5 khi2-thau5 beh jit8-kng ek8, 5 hun cheng chiu7 ho2, m7-thang siuN ku2, au7-lai5 chiam7 chin3, kau3 10 hun teng2-teng2, seng-khu ia7 si7 chiam7 chin3, pi2-pheng7 khi2-thau5 phak8 kha, au7-lai5 phak8 kha-tang5, au7-lai5 toa7-thui2.  Lang5 na7 kam2-mou7, a2 si7 koaN5-jiat8, in m7-thang phak8, tioh8 chiam7-theng5 kau3 in e5 piN7 ho2."
        ],
        [
          "4、人欠日光有損害。",
          "4.Lang5 khiam3 jit8-kng u7 sun2-hai7."
        ],
        [
          "發生軟骨病。人e5 身體內有一款e5 物，會kap日光連合，來製造bi2-ta-bin2 D (Vitamin D)。欠日光就be7製造；欠bi2-ta-bin2 ti2，骨be7 teng7。囡仔若無完全受日光照，猶原有害。人有起兩long5 e5 厝，來試驗。一long5 e5窗，有入玻璃，一long5無。Toa3 hit 間無e5，hiah-e5 囡仔發育較好。",
          "Hoat-siN nng2-kut piN7.  Lang5 e5 sin-the2 lai7 u7 chit8 khoan2 e5 mih8, e7 kap jit8-kng lian5-hap8, lai5 che3-cho7 bi2-ta-bin2 D (Vitamin D).  Khiam3 jit8-kng chiu7 be7 che3-cho7; khiam3 bi2-ta-bin2 ti2, kut be7 teng7.  Gin2-na2 na7 bo5 oan5-choan5 siu7 jit8-kng chio3, iu5-goan5 u7 hai7.  Lang5 u7 khi2 nng7 long5 e5 chhu3, lai5 chhi3-giam7.  Chit8 long5 e5 thang, u7 jip8 po-le5, chit8 long5 bo5.   Toa3 hit keng bo5 e5, hiah-e5 gin2-na2 hoat-iok8 khah ho2."
        ],
        [
          "今逐日早liu-liu，上帝tui3 遠遠e5日頭起 ，305，724，090里，送這號無價寶e5好藥，來賞賜咱，有心肝e5人lah！著感恩無煞。",
          "TaN tak8-jit8 cha2 liu-liu, Siong7-te3 tui3 hng7-hng7 e5 jit8-thau5 khi2, 305,724,090 li2, sang3 chit-ho7 bo5 ke3-po2 e5 Ho2-ioh8, lai5 siuN2-su3 lan2, u7 sim-koaN e5 lang5 lah! Tioh8  kam2-in bo5 soah."
        ]
      ],
      "篇名": "M7 bian2 tsinn5 e5 Ho2-ioh8"
    }
  ]
}
