{
  "作者": "K. T. S.",
  "出版年": "1925",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "近日ti7中洲有一人飼一隻豬差不多十一月日e5久；koh飼一隻牛差不多4月日e5久。豬佮牛攏是tui3別位買來飼--e5。這隻豬已經be7人定著，買豬e5人就beh來掠去thai5，就用liu3-chhoe5 ka7伊liu3，就用索teh ka7伊縛；豬be7免得大聲哮到吱吱叫。這隻牛是赤牛，聽見伊e5好友teh哮，看見人teh ka7伊縛，就盡力chhoah斷伊所縛e5索，走到豬e5所在；將伊兩支e5前角ka7伊aN2 tiau5--teh，哮到oN3-oN3-kio3；將伊e5角beh觸對敵；致到掠豬e5人走了了；有e5用爬來走離，有e5舉槌來扑hit隻牛。伊攏無驚疼，雖然hou7人直直扑，伊亦攏無小可e5忍neh，來顧伊e5身體。豬就走到牛寮內，牛就走到牛寮e5門口，將頭aN3下牛寮內；身軀toa3外面，an2-ni來保守。",
          "Kin7-jit8 ti7 Tiong-chiu u7 chit8 lang5 chhi7 chit8 chiah ti chha-put-to chap8-it goeh8-jit8 e5 ku2; koh chhi7 chit8 chiah gu5 chha-put-to si3 goeh8-jit8 e5 ku2. Ti kap gu5 long2 si7 tui3 pat8-ui7 be2 lai5 chhi7--e5. Chit chiah ti i2-keng be7 lang5 tiaN7-tioh8, be2 ti e5 lang5 chiu7 beh lai5 liah8 khi3 thai5, chiu7 eng7 liu3-chhoe5 ka7 i liu3, chiu7 eng7 soh teh ka7 i pak8; ti be7-bian2 tit toa7-siaN hau2 kau3 ki-ki-kio3. Chit chiah gu5 si7 chhiah-gu5, thiaN-kiN3 i e5 ho2-iu2 teh hau2, khoaN3-kiN3 lang5 teh ka7 i pak8, chiu7 chin7-lat8 chhoah tng7 i sou2 pak8 e5 soh, chau2 kau3 ti e5 sou2-chai7; chiong i nng7 ki e5 cheng5-kak ka7 i aN2 tiau5--teh, hau2 kau3 oN3-oN3-kio3; chiong i e5 kak beh tak tui3-tek8; ti3-kau3 liah8 ti e5 lang5 chau2 liau2-liau2; u7-e5 eng7 pe5 lai5 chau2-li7, u7-e5 kiah8 thui5 lai5 phah hit chiah gu5. I long2 bo5 kiaN thiaN3, sui-jian5 hou7 lang5 tit8-tit8 phah, i iah8 long2 bo5 sio2-khoa2 e5 lun2-neh, lai5 kou3 i e5 sin-the2. Ti chiu7 chau2 kau3 gu5-tiau5 lai7, gu5 chiu7 chau2 kau3 gu5-tiau5 e5 mng5-khau2, chiong thau5 aN3-he7 gu5-tiau5 lai7; seng-khu toa3 goa7-bin7, an2-ni lai5 po2-siu2."
        ],
        [
          "平日這隻牛若teh食草，若看著這隻豬來，連草也無khoa3食；就將伊e5頭tui3這隻豬來戲弄。這隻豬就歡喜倒ti7伊e5面前，牛就將伊舌遍身ka7伊洗。An2-ni看，這隻牛佮這隻豬疼情m7知有偌大？這隻牛phoe命來救這隻豬，無想伊比這隻豬加偌大e5功勞，加loa7大e5尊貴；怎樣歡喜佮結交做朋友？怎樣phoe命到an2-ni？",
          "Peng5-jit8 chit chiah gu5 na7 teh chiah8 chhau2, na7 khoaN3 tioh8 chit chiah ti lai5, lian5 chhau2 iah8 bo5 khoa3 chiah8; chiu7 chiong i e5 thau5 tui3 chit chiah ti lai5 hi3-lang7. Chit chiah ti chiu7 hoaN-hi2 to2 ti7 i e5 bin7-cheng5, gu5 chiu7 chiong i chih8 pian3-sin ka7 i se2. An2-ni khoaN3, chit chiah gu5 kap chit chiah ti thiaN3-cheng5 m7 chai u7 loa7 toa7 ? Chit chiah gu5 phoe-mia7 lai5 kiu3 chit chiah ti, bo5 siuN7 i pi2 chit chiah ti ke loa7 toa7 e5 kong-lo5, ke loa7 toa7 e5 chun-kui3; chaiN2-iuN7 hoaN-hi2 kap kiat-kau cho3 peng5-iu2 ? chaiN2-iuN7 phoe-mia7 kau3 an2-ni ?"
        ],
        [
          "今仔日咱e5聖會算是世界上第一文明e5宗教；敢m7是tui3相疼來建立，來設成堅固e5教會。現時咱e5教會e5指導者敢有攏總較贏頂面hit兩隻e5精牲抑無？若是有人較贏，穩當無久全台會攏來歸主。向望人人會為著這個款受大小感激；thang致意ti7 chiah-e5序細e5會友。",
          "Kin-a2-jit8 lan2 e5 Seng3-hoe7 sng3 si7 se3-kai3-siong7 te7-it bun5-beng5 e5 chong-kau3; kiam2 m7 si7 tui3 saN-thiaN3 lai5 kian3-lip8, lai5 siat-chiaN5 kian-kou3 e5 kau3-hoe7. Hian7-si5 lan2 e5 kau3-hoe7 e5 chi2-to7-chia2 kiam2 u7 long2-chong2 khah iaN5 teng2-bin7 hit nng7 chiah-e5 cheng-siN a2-bo5 ? Na7 si7 u7 lang5 khah iaN5, un2-tang3 bo5 ku2 choan5 Tai5 e7 long2 lai5 kui Chu2. Ng3-bang7 lang5-lang5 e7 ui7 tioh8 chit e5 khoan2 siu7 toa7-sio2 kam2-kek; thang ti3-i3 ti7 chiah-e5 si7-se3 e5 hoe7-iu2."
        ],
        [
          "五王除去偶像",
          "Ngou2-ong5 tu5-khi3 Ngou2-siong7"
        ],
        [
          "現時鯤鯓e5五王（就是五仙出名e5佛，合共叫做五王）。逐仙hou7人扛四界去，叫做出巡。Tui3舊曆4月起到今仔日，一仙叫做三王，現時攏ti7近庄，不止teh有權；大半若行到hit庄，攏是teh除王爺，神主這號e5事。這個鯤鯓是ti7蚵寮e5 庄腳，離蚵寮倚半哩路，四邊攏有天然e5水路，thang hou7海水轉seh8。咱e5拜堂m7是ti7蚵寮e5社內，不過是蚵寮e5途內na7-tiaN7，離蚵寮倚兩哩，離鯤鯓倚哩半，就舊名西埔內。因為西埔內小埔頭，koh是蚵寮途，chiah叫做蚵寮禮拜堂。",
          "Hian7-si5 Kun-sin e5 Ngou2-ong5 (chiu7-si7 gou7 sian chhut-mia5 e5 put8, hap8-kiong7 kio3-cho3 Ngou2-ong5). Tak8 sian hou7 lang5 kng si3-koe3 khi3, kio3-cho3 chhut-sun5. Tui3 ku7-lek8 4 goeh8 khi2 kau3 kin-a2-jit8, chit8 sian kio3-cho3 Sam-ong5, hian7-si5 long2 ti7 kin7-chng, put-chi2 teh u7 koan5; toa7-poaN3 na7 kiaN5 kau3 hit chng, long2 si7 teh tu5 ong5-ia5, sin5-chu2 chit ho7 e5 su7. Chit e5 Kun-sin si7 ti7 O5-liau5 e5 chng-kha, li7 O5-liau5 oa2 poaN3-li2 lou7, si3-piN long2 u7 thian-jian5 e5 chui2-lou7, thang hou7 hai2-chui2 tng2-seh8. Lan2 e5 pai3-tng5 m7 si7 ti7 O5-liau5 e5 sia7-lai7, put-ko3 si7 O5-liau5 e5 tou5-lai7 na7-tiaN7, li7 O5-liau5 oa2 nng7 li2, li7 Kun-sin oa2 li2-poaN3, chiu7 ku7-mia5 Sai-pou-lai7. In-ui7 Sai-pou-lai7 sio2 pou-thau5,koh si7 O5-liau5 tou5, chiah kio3-cho3 O5-liau5 Le2-pai3-tng5."
        ],
        [
          "現時ti7附近e5埔頭迷信真深；人若扛去ti7 in hit庄觀，攏是用十外歲e5囡仔teh做童乩。若到hit地方是將hit地方e5囡仔做童乩；親像這幾日ti7北門嶼童乩有十個以上，攏是囡仔了了。Chiah-e5囡仔入各家各戶去請人內面e5王爺，佮神主到歸堆。有e5歸紅ke3桌e5王爺、神主，全部攏hou7伊請了了；有e5 kan-ta hou7伊請王爺去，有e5 kan-ta hou7伊請淡薄e5神主去；請到港百，港千 先疊歸堆；chiah-e5囡仔童乩舉傢司起來ka7伊ham2，有e5斷頭，有e5斷手，有e5斷跤；後來就放火燒。有e5也koh請入廟；親像ti7佳里有濟濟e5小廟仔，就請請去歸一所在；m7 若請做一堆，又koh ka7伊做醮。",
          "Hian7-si5 ti7 hu3-kin7 e5 pou-thau5 be5-sin3 chin chhim; lang5 na7 kng khi3 ti7 in hit chng koan, long2 si7 eng7 chap8 goa7 hoe3 e5 gin2-na2 teh cho3 tang5-ki. Na7 kau3 hit te7-hng si7 chiong hit te7-hng e5 gin2-na2 cho3 tang5-ki; chhin-chhiuN7 chit kui2 jit8 ti7 Pak-bun5-su7 tang5-ki u7 chap8 e5 i2-siong7, long2 si7 gin2-na2 liau2-liau2. Chiah-e5 gin2-na2 jip8 kok-ke kok-hou7 khi3 chhiaN2 lang5 lai7-bin7 e5 ong5-ia5, kap sin5-chu2 kau3 kui-tui. U7-e5 kui ang5-ke3-toh e5 ong5-ia5, sin5-chu2, choan5-pou7 long2 hou7 i chhiaN2 liau2-liau2; u7-e5 kan-ta hou7 i chhiaN2 ong5-ia5 khi3, u7-e5 kan-ta hou7 i chhiaN2 tam7-poh8 e5 sin5-chu2 khi3; chhiaN2 kau3 kang2 pah, kang2 chheng sian thiap8 kui-tui; chiah-e5 gin2-na2 tang5-ki kiah8 ke-si khi2 lai5 ka7 i ham2, u7-e5 tng7-thau5, u7-e5 tng7-chhiu2, u7-e5 tng7-kha; au7-lai5 chiu7 pang3-hoe2 sio. U7-e5 ia7 koh chhiaN2 jip8 bio7; chhin-chhiuN7 ti7 Ka-li2 u7 che7-che7 e5 sio2 bio7-a2, chiu7 chhiaN2-chhiaN2 khi3 kui chit8 sou2-chai7; m7-na7 chhiaN2 cho3 chit8 tui, iu7-koh ka7 i cho3-chio3."
        ],
        [
          "照an2-ni ka7伊看，是tui3有古早以來敢be7-bat聽見有這款e5事誌。撒旦攻擊撒旦。蚵寮e5佛第一濟，除到beh清去；ti7三寮灣也除真濟。濟濟人講，「今親像in入教--e5，紅ke3桌攏空空，攏無服事甚物 ！」",
          "Chiau3 an2-ni ka7 i khoaN3, si7 tui3 u7 kou2-cha2 i2-lai5 kaN2 be7-bat thiaN-kiN3 u7 chit khoan2 e5 tai7-chi3. Sat-tan3 kong-kek Sat-tan3. O5-liau5 e5 put8 te7-it che7, tu5 kau3 beh chheng-khi3; ti7 Sam-liau5-oan iah8 tu5 chin che7. Che7-che7 lang5 kong2, ”TaN chhin-chhiuN7 in jip8-kau3--e5, ang5-ke3-toh long2 khang-khang, long2 bo5 hok8-sai7 sim2-mih8 !”"
        ],
        [
          "請看報e5兄姐，切切為著這層事來祈禱。撒旦家己teh攻擊，無久的確企be7 tiau5。現時五王雖然大興，無ku2穩當會大敗；thang hou7耶穌基督e5國也thang建立ti7這個地方。請大家ti7祈禱e5時，為著chiah-e5淒慘e5兄弟來祈禱，向望無久ti7北門郡內teh做撒旦e5 奴才e5人，攏會得成做聖耶穌e5學生。",
          "ChhiaN2 khoaN3 Po3 e5 hiaN-che2, chhiat-chhiat ui7 tioh8 chit chan5 su7 lai5 ki5-to2. Sat-tan3 ka-ti7 teh kong-kek, bo5 ku2 tek-khak khia7 be7 tiau5. Hian7-si5 Ngou2-ong5 sui-jian5 toa7 heng, bo5 ku2 un2-tang3 e7 toa7 pai7; thang hou7 Ia5-sou Ki-tok e5 kok iah8 thang kian3-lip8 ti7 chit e5 te7-hng. ChhiaN2 tai7-ke ti7 ki5-to2 e5 si5, ui7 tioh8 chiah-e5 chhi-chham2 e5 hiaN-ti7 lai5 ki5-to2, ng3-bang7 bo5-ku2 ti7 Pak-mng5-kun7 lai7 teh cho3 Sat-tan3 e5 lou5-chai5 e5 lang5, long2 e7-tit chiaN5-cho3 Seng3 Ia5-sou e5 hak8-seng."
        ],
        [
          "失落koh得著",
          "Sit-loh8 koh Tit tioh8"
        ],
        [
          "有一人已經出去溜濟濟年無ai3轉來。伊e5父母常常teh致意ai3伊轉來，總是伊一發放蕩，無ai3轉來受老父e5約束。伊e5父母亦有寫批，亦有吩咐叫伊著轉來。無論怎樣伊攏m7聽。到這擺伊e5老父想ai3本身去chhoa7伊轉來，beh續ka7伊娶某。伊e5父母參詳了，伊e5父就去chhoa7。Beh去chhoa7伊e5子著盤山過嶺；攏無嫌chiah-e5勞苦，歡喜開濟濟e5所費，勤勤去chhoe7到著。伊boe7去e5第先有先調查hit 個所在佮路途。伊到伊e5子e5所在，伊e5子m7知thang接納伊。伊e5老父才第先問別人，講，「某人有tiam3 ti7 chia抑無 ？」邊仔有一人聽見，隨時去報伊e5子講，「Ti7外面有一人teh chhoe7你。」伊e5子就出來，tui3伊e5老父講，「你chhoe7某人beh創甚物事誌？」因為出外放蕩真久煞be7認得伊e5老父e5緣故。伊e5老父tui3伊講，「To beh chhoa7你倒來。」 伊就認得伊e5老父，才知影伊e5老父疼伊到an2-ni；伊就歡喜允beh佮伊轉來。Hit時知影伊e5老父穩當真枵，就隨時歡歡喜喜chhoa7伊e5老父出去街nih8，用好e5菜來款待伊。M7-ku2伊有欠人真濟錢。伊e5老父攏歡喜替伊還；ka7伊還錢了，才大家相佮轉來。轉來了真gau5料理家內e5事；伊e5老父老母以及內面e5大細歡喜到攏be7顧。",
          "U7 chit8 lang5 i2-keng chhut khi3 liu5 che7-che7 ni5 bo5-ai3 tng2--lai5. I e5 pe7-bo2 siong5-siong5 teh ti3-i3 ai3 i tng2--lai5, chong2-si7 i it-hoat hong3-tong7, bo5-ai3 tng2 lai5 siu7 lau7-pe7 e5 iok-sok. I e5 pe7-bo2 iah8 u7 sia2 phoe, iah8 u7 hoan-hu3 kio3 i tioh8 tng2--lai5. Bo5-lun7 chaiN2-iuN7 i long2 m7 thiaN. Kau3 chit pai2 i e5 lau7-pe7 siuN7 ai3 pun2-sin khi3 chhoa7 i tng2--lai5, beh soa3 ka7 i chhoa7-bou2. I e5 pe7-bo2 chham-siang5 liau2, i e5 pe7 chiu7 khi3 chhoa7. Beh khi3 chhoa7 i e5 kiaN2 tioh8 poaN5-soaN koe3-nia2; long2 bo5 hiam5 chiah-e5 lo5-khou2, hoaN-hi2 khai che7-che7 e5 sou2-hui3, khin5-khin5 khi3 chhoe7 kau3 tioh8. I boe7 khi3 e5 tai7-seng u7 seng tiau-cha hit e5 sou2-chai7 kap lou7-tou5. I kau3 i e5 kiaN2 e5 sou2-chai7, i e5 kiaN2 m7 chai thang chiap-lap8 i. I e5 lau7-pe7 chiah tai7-seng mng7 pat8 lang5, kong2, “Bou2-lang5 u7 tiam3 ti7 chia a2-bo5 ?” PiN-a2 u7 chit8 lang5 thiaN-kiN3, sui5-si5 khi3 po3 i e5 kiaN2 kong2, “Ti7 goa7-bin7 u7 chit8 lang5 teh chhoe7 li2.” I e5 kiaN2 chiu7 chhut--lai5, tui3 i e5 lau7-pe7 kong2, “Li2 chhoe7 bou2-lang5 beh chhong3 sim2-mih8 tai7-chi3 ?” in-ui7 chhut-goa7 hong3-tong7 chin ku2 soa3 be7 jin7-tit i e5 lau7-pe7 e5 ian5-kou3. I e5 lau7-pe7 tui3 i kong2, “To beh chhoa7 li2 to3--lai5.” I chiu7 jin7-tit i e5 lau7-pe7, chiah chai-iaN2 i e5 lau7-pe7 thiaN3 i kau3 an2-ni ; i chiu7 hoaN-hi2 in2 beh kap i tng2--lai5. Hit-si5 chai-iaN2 i e5 lau7-pe7 un2-tang3 chin iau, chiu7 sui5-si5 hoaN-hoaN hi2-hi2 chhoa7 i e5 lau7-pe7 chhut khi3 ke--nih8, eng7 ho2 e5 chhai3 lai5 khoan2-thai7 i. M7-ku2 i u7 khiam3-lang5 chin che7 chiN5. I e5 lau7-pe7 long2 hoaN-hi2 the3 i heng5; ka7 i heng5 chiN5 liau2, chiah tai7-ke saN-kap tng2--lai5. Tng2--lai5 liau2 chin gau5 liau7-li2 ke-lai7 e5 su7; i e5 lau7-pe7 lau7-bo2 i2-kip8 lai7-bin7 e5 toa7-se3 hoaN-hi2 kau3 long2 be7 kou3."
        ],
        [
          "現時咱e5厝邊真濟boe7 bat咱e5天父，但是天父m7知有偌致意teh chhoe7 hiah boe7信e5人；上帝teh催迫咱著致意來幫贊伊叫醒眾人倒轉來。咱雖然be7會叫醒in，iau2-ku2會學hit 個人去報伊子，講，「Hia有一人teh尋你。」也會學腓力tui3拿但業講，「來看。」會內、會外本是像一家，所以咱m7通看輕in，掠in做無要緊。",
          "Hian7-si5 lan2 e5 chhu3-piN chin che7 boe7 bat lan2 e5 ThiN-pe7, na7 si7 ThiN-pe7 m7 chai u7 loa7 ti3-i3 teh chhoe7 hiah boe7 sin3 e5 lang5; Siong7-te3 teh chhui-pek lan2 tioh8 ti3-i3 lai5 pang-chan7 I kio3-chheN2 cheng3-lang5 to3-tng2--lai5. Lan2 sui-jian5 be7-e7 kio3-chheN2 in, iau2-ku2 e7 oh8 hit e5 lang5 khi3 po3 i kiaN2, kong2, “Hia u7 chit8 lang5 teh chhe7 li2.” Iah8 e7 oh8 Hui-lek8 tui3 Na2-tan3-giap8 kong2, “Lai5 khoaN3.” Hoe7-lai7, hoe7-goa7 pun2 si7 siang7 chit8 ke, sou2-i2 lan2 m7-thang khoaN3 khin in, liah8 in cho3 bo5 iau3-kin2."
        ],
        [
          "咱第一tui3重 e5人，第一著照顧--e5就是會內e5會友；若會友有甚物m7著，的確著第先暗靜來指示，的確m7-thang ti7台仔頂抑是ti7眾人e5面前ka7伊漏現，an2-ni才是主e5牧者，會得thang照顧主e5羊仔。咱若小心寶惜眾會友，就是學生e5模樣。若顧tiau5一個舊--e5，就較贏得著幾若個新--e5。咱e5指導者穩當攏會真gau5照顧主e5羊群houhN？",
          "Lan2 te7 it tui3-tiong7 e5 lang5, te7 it tioh8 chiau3-kou3--e5 to7-si7 hoe7 lai7 e5 hoe7-iu2; na7 hoe7-iu2 u7 sim2-mih8 m7-tioh8, tek-khak tioh8 te7 seng am3-cheng7 lai5 chi2-si7, tek-khak m7-thang ti7 tai5-a2-teng2 iah si7 ti7 chiong3-lang5 e5 bin7-cheng5 ka7 i lau3-hian7, an2-ni chiah si7 Chu2 e5 bok8-chia2, e7 tit thang chiau3-kou3 Chu2 e5 iuN5-a2. Lan2 na7 sio2-sim po2-sioh chiong3 hoe7-iu2, to7-si7 hak8-seng e5 bou5-iuN7. Na7 kou3 tiau5 chit8 e5 ku7--e5, to7 khah iaN5 tit tioh8 kui2-na7 e5 sin--e5. Lan2 e5 chi2-to7-chia2 un2-tang3 long2 e7 chin gau5 chiau3-kou3 Chu2 e5 iuN5-kun5 houhN?"
        ],
        [
          "鄙人寫頂面這3項攏是真實--e5，m7是借譬喻--e5。寫chiah-e5是beh hou7看報e5兄姐做參考，m7敢的確講有甚物thang利益大家。聽了其中有濟濟e5 ko3-kek，向望列位歡喜赦免就是。",
          "Phi2-jin5 sia2 teng2-bin7 chit saN hang7 long2 si7 chin-sit8--e5, m7 si7 chioh phi3-ju7--e5. Sia2 chiah-e5 si7 beh hou7 khoaN3 Po3 e5 hiaN-che2 cho3 chham-kho2, m7 kaN2 tek-khak kong2 u7 sim2-mih8 thang li7-ek tai7-ke. ThiaN liau2 ki5-tiong u7 che7-che7 e5 ko3-kek, ng3-bang7 liat8-ui7 hoaN-hi2 sia3-bian2 chiu7-si7."
        ]
      ],
      "篇名": "Sin5-ki5 e5 su7"
    }
  ]
}
