{
  "作者": "編輯室",
  "出版年": "1914",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "Ti7 英國有一早起火車e5人客搭到滿滿，beh 去倫敦。車抵好出力teh走e5時，忽然間機關手看見前面路邊e5信號有報m7 通過去。因為an2-ne火車liam5-piN choan7 hou7 停。Koh無偌久後壁來e5火車也tu3--leh，那積那濟，攏擋teh m7 敢過去，搭客攏真驚惶，m7 知beh怎樣。",
          "Ti7 Eng-kok u7 chit8 cha2-khi2 hoe2-chhia e5 lang5-kheh tah kau3 moa2-moa2,beh khi3 Lun5-tun.Chhia tu2-ho2 chhut-lat8 teh chau2 e5 si5,hut-jian5-kan ki-koan-chhiu2 khoaN3-kiN3 cheng5-bin7 lou7-piN e5 sin3-ho7 u7 po3 m7 thang koe3--khi3 . In-ui7 an2-ne hoe2-chhia liam5-piN choan7 hou7 theng5 . Koh bo5 loa7 ku2 au7-piah lai5 e5 hoe2-chhia ia7 tu3--leh, na2 chek na2 che7, long2 tong3--teh m7 kaN2 koe3--khi3, tah-kheh long2 chin kiaN-hiaN5, m7 chai beh chaiN2-iuN7 ."
        ],
        [
          "起頭鐵路e5職員攏m7 知an2-choaN2信號會報an2-ne ，到差人詳細調查，chiaN3知 是一款e5蟲行m7 著路e5緣故。",
          "Khi2-thau5 thih-lou7 e5 chit-oan5 long2 m7 chai an2-choaN2 sin3 ho7 e7 po3 an2-ne , kau3 chhe lang5 siong5-se3 tiau7-cha ,chiaN3 chai si7 chit8 khoan2 e5 thang5 kiaN5 m7-tioh8 lou7 e5 ian5-kou3 ."
        ],
        [
          "在英國有一種e5蟲親像kau2-hia7 e5款，平素真畏光，所以暝--時才出來討食，日時就匿 ti7 塗空內，來閃避日e5光。Hit 隻阻擋火車e5蟲，歸暝出來chhoe7食，天光beh倒去，行m7 著路，趖tui3 hit 枝信號e5內面，身軀hou7 電e5機器teh著，hit 個電將an2-ne 引過去，續顯出hit 個報m7-thang過去e5號，致到hiah e5火車攏m7 敢過--去。Hit時聽見e5人無m7真好笑。",
          "Chai7 Eng-kok u7 chit8 cheng2 e5 thang5 chhin-chhiuN7 kau2-hia7 e5 khoan2,peng5-sou3 chin ui3 kng, sou2-i2 me5--si5 chiah chhut lai5 tho2-chiah8, jit8-si5 chiu7 bih ti7 thou5-khang lai7, lai5 siam2-pi7 jit8 e5 kng . Hit chiah chou2-tong3 hoe2-chhia e5 thang5 , kui me5 chhut lai5 chhoe7 chiah8 , thiN-kng beh to3--khi3, kiaN5 m7-tioh8 lou7, so5 tui3 hit ki sin3-ho7 e5 lai7-bin7,seng-khu hou7 tian7 e5 ki-khi3 teh tioh8 , hit e5 tian7 chiong an2-ne in2--koe3-khi3, soa3 hian2-chhut hit e5 po3 m7-thang koe3--khi3 e5 ho7, ti3-kau3 hiah e5 hoe2-chhia long2 m7 kaN2 koe3--khi3 . Hit-si5 thiaN-kiN3 e5 lang5 bo5 m7 chin ho2-chhio3 ."
        ],
        [
          "An2-ne 咱教會e5會友所行敢m7 是著真細膩mah？若有行小可e5 m7著，也會阻擋教會e5進步，親像這號細尾蟲，會阻擋hiah-nih8 大e5火車hou7 伊m7 敢進前。",
          "An2-ne lan2 kau3-hoe7 e5 hoe7-iu2 sou2 kiaN5 kiam2 m7 si7 tioh8 chin se3-ji7 mah? Na7 u7 kiaN5 sio2-khoa2 e5 m7-tioh8,ia7 e7 chou2-tong3 kau3-hoe7 e5 chin3-pou7,chhin-chhiuN7 chit ho7 se3 boe2 thang5 ,e7 chou2-tong3 hiah-nih8 toa7 e5 hoe2-chhia hou7 i m7 kaN2 chin3-cheng5 ."
        ],
        [
          "(翻譯)",
          "(hoan-ek8)"
        ]
      ],
      "篇名": "Thang5 Tong3 Hue2-tshia"
    }
  ]
}
