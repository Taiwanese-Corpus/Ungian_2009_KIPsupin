{
  "作者": "編輯室",
  "出版年": "1952",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "Tui3 10月22號 e5 地動以來，東部到今仔日逐日teh地動，hia e5人攏疏開ti7 空地搭草寮teh過日，真thang 同情。",
          "Tui3 10 goeh8 22 ho7 e5 te7-tang7 i2-lai5, Tang-pou7 kau3 kin-a2-jit8 tak8-jit8 teh te7-tang7, hia e5 lang5 long2 sou-khai ti7 khang3-te7 tah chhau2-liau5 teh koe3-jit8, chin thang tong5-cheng5."
        ],
        [
          "TaN ai3介紹關係地動e5 常識。",
          "TaN ai3 kai3-siau7 koan-he7 te7-tang7 e5 siong5-sek."
        ],
        [
          "1、地動e5原因。",
          "1. Te7-tang7 e5 goan5-in."
        ],
        [
          "大概有4款e5原因：",
          "Tai7-khai3 u7 4 khoan2 e5 goan5-in:"
        ],
        [
          "1）火山性e5地動，是tui3火山爆發所生起e5 地動。這款e5 地動較be7影響到真遠，總是因為所chheng3出e5火灰 kap滾chhiang5-chhiang5 e5塗糜，附近受災害真thiam2，親像A.D. 79年，Be-su-bia火山（Vesuvius）爆發，致到Pong2-pe（Pompeii）城攏埋落去。",
          "1) Hoe2-soaN-seng3 e5 te7-tang7, si7 tui3 hoe2-soaN pok8-hoat sou2 seN khi2 e5 te7-tang7. Chit khoan2 e5 te7-tang7 khah be7 eng2-hiong2 kau3 chin hng7, chong2-si7 in-ui7 sou2 chheng3 chhut e5 hoe2-hu kap kun2 chhiang5-chhiang5 e5 thou5-moe5, hu7-kin7 siu7 chai-hai7 chin thiam2, chhin-chhiuN7 A. D. 79 ni5, Be-su-bia hoe2-soaN (Vesuvius) pok8-hoat, ti3-kau3 Pong2-pe (Pompeii) siaN5 long2 tai5--loh8-khi3."
        ],
        [
          "2）地lap--落去e5地動。地殼內石灰性e5大石，hou7地下e5水溶去，生起空洞，地殼lap落去，所生起e5地動。這款地動，也影響無遠，光復後永康地方e5地動kaN2是這號。",
          "2) Te7 lap--loh8-khi3 e5 te7-tang7. Te7-khak lai7 chioh8-hoe-seng3 e5 toa7-chioh8, hou7 te7-e7 e5 chui2 iuN5--khi3, seN khi2 khang-tong7, te7-khak lap--loh8-khi3, sou2 seN khi2 e5 te7-tang7. Chit khoan2 te7-tang7, ia7 eng2-hiong2 bo5 hng7, Kong-hok8 au7 Eng2-khong te7-hng e5 te7-tang7 kaN2 si7 chit ho7."
        ],
        [
          "3）塗沙移動生起e5地動。原來構成海底e5物質較重，構成陸地e5物質較輕，也河水不時teh流塗沙落海，tui3 an2-ni 河口漸漸積沙，就地盤e5動無平均，致到生起地盤e5變動，就生起地動。這款e5 地動較常是ti7溪，抑是河e5 近兜，也影響較遠，這擺東部e5地動kiam2-chhai2 是這款。",
          "3) Thou5-soa i5-tong7 seN khi2 e5 te7-tang7. Goan5-lai5 kou3-seng5 hai2-te2 e5 but8-chit khah tang7, kou3-seng5 liok8-te7 e5 but8-chit khah khin, ia7 ho5-chui2 put-si5 teh lau5 thou5-soa loh8-hai2, tui3 an2-ni ho5-khau2 chiam7-chiam7 chek-soa, chiu7 te7-poaN5 e5 tang7 bo5 peng5-kin, ti3-kau3 seN khi2 te7-poaN5 e5 pian3-tong7, chiu7 seN khi2 te7-tang7. Chit khoan2 e5 te7-tang7 khah siong5 si7 ti7 khe, a2 si7 ho5 e5 kin7-tau, ia7 eng2-hiong2 khah hng7, chit pai2 tang-pou7 e5 te7-tang7 kiam2-chhai2 si7 chit khoan2."
        ],
        [
          "4）大陸移動所生起e5地動。",
          "4) Tai7-liok8 i5-tong7 sou2 seN khi2 e5 te7-tang7."
        ],
        [
          "2、地動e5程度。",
          "2. Te7-tang7 e5 theng5-tou7."
        ],
        [
          "大概分做6級。",
          "Tai7-khai3 hun-cho3 6 kip."
        ],
        [
          "一級：特別注意e5人才有感覺e5程度。",
          "It kip: Tek8-piat8 chu3-i3 e5 lang5 chiah u7 kam2-kak e5 theng5-tou7."
        ],
        [
          "二級：一般e5人攏會感覺門窗小可振動 e5 程度。",
          "Ji7 kip: It-poaN e5 lang5 long2 e7 kam2-kak mng5-thang sio2-khoa2 tin2-tang7 e5 theng5-tou7."
        ],
        [
          "三級：厝真大搖，門窗雨扇搖到出聲，吊teh e5物攏大搖，器具內e5水也振動e5程度。",
          "SaN kip: Chhu3 chin toa7 io5, mng5-thang hou7-siN3 io5 kau3 chhut-siaN, tiau3--teh e5 mih8 long2 toa7 io5, khi3-khu7 lai7 e5 chui2 ia7 tin2-tang7 e5 theng5-tou7."
        ],
        [
          "四級：厝大大搖，器具內e5水會piaN3出去，時鐘會恬去e5程度。",
          "Si3 kip: Chhu3 toa7-toa7 io5, khi3-khu7 lai7 e5 chui2 e7 piaN3--chhut-khi3, si5-cheng e7 tiam7 khi3 e5 theng5-tou7."
        ],
        [
          "五級：厝、壁會裂痕，牆、煙筒會倒e5程度。",
          "Gou7 kip: Chhu3, piah e7 lih8-hun5, chhiuN5, ian-tang5 e7 to2 e5 theng5-tou7."
        ],
        [
          "六級：厝倒、山崩，地裂e5程度。",
          "Lak8 kip: Chhu3 to2, soaN-pang, te7-lih8 e5 theng5-tou7."
        ],
        [
          "Na2親像地gia5浮起來e5款，是水源真近，捷捷teh gia5懸、gia5低e5動，是teh beh有大地動來，著緊走，若是勻勻仔搖e5 地動，震源較遠，所以較無要緊。",
          "Na2 chhin-chhiuN7 te7 gia5 phu5--khi2-lai5 e5 khoan2, si7 chui2-goan5 chin kin7, chiap8-chiap8 teh gia5 koan5, gia5 ke7 e5 tang7, si7 teh beh u7 toa7 te7-tang7 lai5, tioh8 kin2 chau2, na7 si7 un5-un5-a2 io5 e5 te7-tang7, chin2-goan5 khah hng7, sou2-i2 khah bo5 iau3-kin2."
        ]
      ],
      "篇名": "Te7-tang7"
    }
  ]
}
