{
  "作者": "鄭溪泮",
  "出版年": "1920",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "十外年前我bat入台南醫館看見禮拜廳e5 大柱有貼一對白紙寫烏字。題目是講，「問症發藥」。實在真好聽。",
          "Chap8 goa7 ni5 cheng5 goa2 bat jip8 Tai5-lam5 I-koan2 khoaN3-kiN3 le2-pai3 thiaN e5 toa7-thiau7 u7 tah chit8 tui3 peh8-choa2 sia2 ou-ji7. Te5 bak8 si7 kong2, “ Bun7-cheng3 hoat-ioh8”. Sit8-chai7 chin ho2 thiaN."
        ],
        [
          "有一擺我去chhoe7 醫生ka7 伊講，醫生啊，平安。伊講，平安，你有甚物病？我應講，正手e5 指頭仔hou7 teh滾e5 牛乳燙著，teh phong3-pha7，be7 摸得。醫生問了做伊去，攏無藥hou7我。Hit時我e5 心大艱苦。",
          "U7 chit8 pai2 goa2 khi3 chhoe7 i-seng ka7 i kong2, I-seng ah, peng5-an. I kong2, Peng5-an, li2 u7 sim2-mih8 peN7 ? Goa2 in3 kong2, ChiaN3 chhiu2 e5 chng2-thau5-a2 hou7 teh kun2 e5 gu5-leng thng3--tioh8, teh phong3-pha7, be7 bong-tit. I-seng mng7 liau2 cho3 i khi3, long2 bo5 ioh8 hou7 goa2. Hit si5 goa2 e5 sim toa7 kan-khou2."
        ],
        [
          "這兩層e5 事隱密真久，到這tiap8 就鑽出 Kok-kok-thaN愛講幾句分lin2聽。醫生一個，患者講百。若無詳細研究，就oh得知伊e5 病原。既然m7 知，就診斷差錯。醫生teh 看病有e5 是用：",
          "Chit nng7 chan5 e5 su7 un2-bat8 chin ku2, kau3 chit-tiap8 chiu7 nng3 chhut Kok-kok-thaN ai3 kong2 kui2 ku3 pun lin2 thiaN. I-seng chit8 e5, hoan7-chia2 kang2 pah. Na7 bo5 siong5-se3 gian2-kiu3, chiu7 oh-tit chai i e5 peN7-goan5. Ki3-jian5 m7 chai, chiu7 chin2-toan3 chha-chhok. I-seng teh khoaN3 piN7 u7-e5 si7 eng7:"
        ],
        [
          "1.臆--e5 ：我有一擺腹肚痛，坐、睏be7 安，嘔吐艱難。朋友看我e5 艱苦ka7 醫生講。伊就派kin-na2-chui2 hou7我。這項我上驚。勉強食，病愈重。猶一個醫生來，詳細檢驗，才知是鬱了過頭胃nih積水e5 緣故。伊所派e5 藥，隨食隨好。",
          "1.Ioh--e5 : Goa2 u7 chit8 pai2 pak-tou2 thiaN3,che7, khun3 be7 an, au2-thou3 kan-lan5. Peng5-iu2 khoaN3 goa2 e5 kan-khou2 ka7 i-seng kong2.I chiu7 phai3 kin-na2-chui2 hou7 goa2. Chit hang7 goa2 siang7 kiaN. Bian2-kiong2 chiah8,peN7 na2 tang7. Iau2 chit8 e5 i-seng lai5, siong5-se3 kiam2-giam7, chiah chai si7 ut liau2 koe3-thau5 ui7--nih chek chui2 e5 ian5-kou3. I sou2 phai3 e5 ioh8, sui5 chiah8 sui5 ho2."
        ],
        [
          "咱人有時若無審實來斷人e5 是非，m7-na7無利益，顛倒厲害。會友嫌傳教--e5 ，傳教--e5 嫌會友；序大嫌序細，序細嫌序大，路尾會生出激烈，原因是對罔ioh。曹操thai5 呂布，Ap-sa-liong5會敗陣攏是an2-ni。",
          "Lan2 lang5 u7 si5 na7 bo5 sim2-sit8 lai5 toan3 lang5 e5 si7 hui, m7-na7 bo5 li7-ek, tian-to3 li7-hai7. Hoe7-iu2 hiam5 thoan5-kau3--e5, thoan5-kau3--e5 hiam5 hoe7-iu2; si7-toa7 hiam5 si7-se3, si7-se3 hiam5 si7-toa7, lou7-boe2 e7 seN-chhut kek-liat8, goan5-in si7 tui3 bong2-ioh. Cho5 Chho3 thai5 Lu7 Pou3; Ap-sa-liong5 e7 pai7-tin7 long2 si7 an2-ni."
        ],
        [
          "2.聽--e5：病人若差人ka7 醫生問藥，雖然會講伊e5 病，iau2-ku2 be7 曉形容 hit個實情。這號對人聽--e5 ，醫生派藥較 lun2手 ，因為m7 知患者e5 病原是非、真假。所派e5 藥患者較愛僥疑。驚了報m7 著症，驚了派m7 著藥。 Hit個藥若小可koh樣liam5-piN棄sak 。",
          "2.ThiaN--e5 : PeN7 lang5 na7 chhe lang5 ka7 i-seng mng7 ioh8, sui-jian5 e7 kong2 i e5 peN7, iau2-ku2 be7 hiau2 heng5-iong5 hit e5 sit8-cheng5. Chit ho7 tui3 lang5 thiaN--e5, i-seng phai3 ioh8 khah lun2-chhiu2, in-ui7 m7 chai hoan7-chia2 e5 peN7-goan5 si7 hui, chin ke2. Sou2 phai3 e5 ioh8 hoan7-chia2 khah ai3 giau5-gi5. KiaN-liau2 po3 m7-tioh8 cheng3, kiaN-liau2 phai3 m7-tioh8 ioh8. Hit e5 ioh8 na7 sio2-khoa2 koh-iuN7 liam5-piN khi3-sak."
        ],
        [
          "所以世事逐樣若有風聲就有誹謗。有一擺日已經暗，阮兄對遠遠來。我問伊thai2 chiah 暗？伊講，我聽人風聲你死。實在真奇怪。所以事實著窮真才thang 斷定。",
          "Sou2-i2 se3-su7 tak8 iuN7 na7 u7 hong-siaN chiu7 u7 hui2-pong3. U7 chit8 pai2 jit8 i2-keng am3, goan2 hiaN tui3 hng7-hng7 lai5. Goa2 mng7 i thai2 chiah am3 ? I kong2, Goa2 thiaN lang5 hong-siaN li2 si2. Sit8-chai7 chin ki5-koai3. Sou2-i2 su7-sit8 tioh8 kheng5-chin chiah thang toan3-teng7."
        ],
        [
          "3.看--e5：醫生有親身見著患者，用眾項e5 方法來診察。患者e5 心加真得意。親目看見，贏過親耳聽見。",
          "3. KhoaN3--e5 : I-seng u7 chhin-sin kiN3 tioh8 hoan7-chia2, eng7 cheng3 hang7 e5 hong-hoat lai5 chin2-chhat. Hoan7-chia2 e5 sim ke chin tek-i3. Chhin-bak8 khoaN3-kiN3, iaN5-koe3 chhin-hi7 thiaN-kiN3."
        ],
        [
          "以色列聽見約瑟ti7 埃及做大官，伊愛親目去看伊。先知預言基督出世，m7 值著Se-bian7 A-na2親手抱伊。Sat-ma2-li7-a人ka7 hit個歹婦人人講，我今m7 是對你e5 話來信；是親身聽見知伊是世間e5 救主。",
          "I2-sek-liat8 thiaN-kiN3 Iok-sek ti7 Ai-kip8 cho3 toa7 koaN, i ai3 chhin-bak8 khi3 khoaN3 i. Sian-ti u7-gian5 Ki-tok chhut-si3, m7 tat8-tioh8 Se-bian7 A-na2 chhin-chhiu2 pho7 I.Sat-ma2-li7-a lang5 ka7 hit e5 phaiN2 hu7-jin5 lang5 kong2, Goa2 taN m7 si7 tui3 li2 e5 oe7 lai5 sin3; si7 chhin-sin thiaN-kiN3 chai I si7 se3-kan e5 Kiu3-chu2."
        ],
        [
          "所以著代先省察到真，m7 thang濫糝歡喜受氣，o-lo2責備。顧羊e5 人 koh 較著細膩這個教示。",
          "Sou2-i2 tioh8 tai7-seng seng2-chhat kau3 chin, m7 thang lam7-sam2 hoaN-hi2 siu7-khi3, o-lo2 chek-pi7. Kou3-iuN5 e5 lang5 koh khah tioh8 se3-ji7 chit e5 ka3-si7."
        ],
        [
          "頂面是問症頭，下面是著發藥。有問症無發藥有甚物路用？無啦！若是發藥有幾若項著要緊：",
          "Teng2-bin7 si7 mng7 cheng3-thau5, e7-bin7 si7 tioh8 hoat-ioh8. U7 mng7 cheng3 bo5 hoat-ioh8 u7 sim2-mih8 lou7-eng7 ? Bo5 lah ! Na7 si7 hoat-ioh8 u7 kui2 na7 hang7 tioh8 iau3-kin2:"
        ],
        [
          "1.藥探：我雖然be7 曉做醫生，iau2-ku2先祖有傳授小可。醫生m7 知患者e5 病原，代先對症療法，來試看伊e5 病另日怎樣。雖然頭擺食無效，著想看怎樣，m7 thang講無效就m7 食。牧會為難，莫得為著an2-ni餒志。祝救主誕，傷虛華，應該著改良，敢thang 因為an2-ni來廢志？這項失敗，著想別項會成功。Kha-chiah 1空著拆lai7-ki 來補，的確m7 thang hiat-kak8。",
          "1.Ioh8-tham3: Goa2 sui-jian5 be7 hiau2 cho3 i-seng, iau2-ku2 sian-chou2 u7 thoan5-siu7 sio2-khoa2. I-seng m7 chai hoan7-chia2 e5 peN7-goan5, tai7-seng tui3 cheng3 liau5-hoat,lai5 chhi3-khoaN3 i e5 peN7 leng7 jit8 chaiN2-iuN7. Sui-jian5 thau5 pai2 chiah8 bo5 hau7, tioh8 siuN7 khoaN3 chaiN2-iuN7, m7 thang kong2 bo5 hau7 chiu7 m7 chiah8. Bok8-hoe7 ui5-lan5; boh8-tit ui7 tioh8 an2-ni loe2-chi3. Chiok Kiu3-chu2-tan3, siuN hi-hoa, eng-kai tioh8 kai2-liong5, kiam2 thang in-ui7 an2-ni lai5 hoe3-chi3 ? Chit hang7 sit-pai7, tioh8 siuN7 pat8 hang7 e7 seng5-kong. Kha-chiah 1 khang tioh8 thiah lai7-ki lai5 pou2, tek-khak m7 thang hiat-kak8."
        ],
        [
          "所以兄弟啊！凡若有甚物勉勵e5 話，雖是艱苦聽，iau2-ku2著罔聽。因為kiam2-chhai2 對an2-ni咱e5 大醫生會發抵好e5 藥hou7咱。也願當事者著注神來想。咱教會財政困難，牧者長工欠缺，牧會有e5 不都合，應該著變通，莫得死訣。",
          "Sou2-i2 hiaN-ti7 ah ! Hoan7-na7 u7 sim2-mih8 bian2-le7 e5 oe7, sui si7 kan-khou2 thiaN, iau2-ku2 tioh8 bong2 thiaN. In-ui7 kiam2-chhai2 tui3 an2-ni lan2 e5 toa7 I-seng e7 hoat tu2-ho2 e5 ioh8 hou7 lan2. Ia7 goan7 tong-su7-chia2 tioh8 chu3-sin5 lai5 siuN7. Lan2 Kau3-hoe7 chai5-cheng3 khun3-lan5, bok8-chia2 tng5-kang khiam3-khoeh, bok8-hoe7 u7-e5 put-tou-hap8,eng-kai tioh8 pian3-thong, bok8-tit si2-koat."
        ],
        [
          "2.好藥：病人食著藥，漸漸爽快，精神活動，人就講hit 帖是好藥。雖然藥是草藥頭，也thang講是寶貝。",
          "2.Ho2-ioh8: PeN7 lang5 chiah8 tioh8 ioh8, chiam7-chiam7 song2-khoai3, cheng-sin5 oah8-tang7, lang5 chiu7 kong2 hit thiap si7 ho2 ioh8. Sui-jian5 ioh8 si7 chhau2-ioh8-thau5, ia7 thang kong2 si7 po2-poe3."
        ],
        [
          "人若用抵好e5 話感動人，贏過歸晡e5 演說。人若食著藥，著 koh 食，病才會離。兄弟若有甚物會感激lin2 e5 心，著常常親近伊，歹才會除去。",
          "Lang5 na7 eng7 tu2-ho2 e5 oe7 kam2-tong7 lang5, iaN5-koe3 kui pou e5 ian2-soat. Lang5 na7 chiah8 tioh8 ioh8, tioh8 koh chiah8, peN7 chiah e7 li7. HiaN-ti7 na7 u7 sim2-mih8 e7 kam2-kek lin2 e5 sim, tioh8 siong5-siong5 chhin-kin7 i, phaiN2 chiah e7 tu5-khi3."
        ],
        [
          "3.補藥：病已經較好，著派補藥來食，hou7身體較快勇健。",
          "3. Pou2-ioh8 : PeN7 i2-keng khah ho2,tioh8 phai3 pou2-ioh8 lai5 chiah8, hou7 sin-the2 khah khoai3 iong2-kiaN7."
        ],
        [
          "咱已經知影咱e5 教會e5 欠缺，著出力來利益伊。看人跋落陷坑家己若be7 會救伊也的確喝別人來救伊。若kan-ta企ti7 hia嫌伊無細膩無路用。上帝差子降世就是這號e5 心。",
          "Lan2 i2-keng chai-iaN2 lan2 e5 kau3-hoe7 e5 Khiam3-khoeh, tioh8 chhut-lat8 lai5 li7-ek i. KhoaN3 lang5 poah8 loh8 ham7-kheN ka-ti7 na7 be7 e7 kiu3 i ia7 tek-khak hoah pat8 lang5 lai5 kiu3 i. Na7 kan-ta khia7 ti7 hia hiam5 i bo5 se3-ji7 bo5 lou7-eng7. Siong7-te3 chhe KiaN2 kang3-se3 chiu7-si7 chit ho7 e5 sim."
        ],
        [
          "兄弟啊！當ti7 這tiap8 咱已經知咱e5教會e5 毛病：財政e5 困難；教勢無啥興；辦事真為難；羊仔無乖；牧者怎樣；chiah-e5 事莫得過頭議論。譬喻醫生見著病人著要緊問症，了後著發藥hou7伊食。Kan-ta責備伊無細膩是顛倒hou7伊艱苦。這是消極的e5 辦法。所以當ti7 這個周濟改革，自治自備e5 精神出現。就願逐家著出力奮勇，同心相佮利益，鼓舞主日學，鼓舞祈禱會，家庭禮拜，鼓舞敬虔e5 風俗熱心服侍主。源頭若熱，就邊仔也熱，兄弟若熱心就教會活動，緣金m7 免題無，家聲m7 免減少；傳教--e5 m7 免吐氣辭職。請逐家著對根本解決。5更鐘 teh 彈啦！朋友啊，逐家起來做工。大人著振動，囡仔幫贊人。",
          "HiaN-ti7 ah ! Tng ti7 chit-tiap8 lan2 i2-keng chai lan2 e5 Kau3-hoe7 e5 mau5-peng7; chai5-cheng3 e5 khun3-lan5; kau3-se3 bo5 saN2 heng; pan7 su7 chin ui5-lan5; iuN5-a2 bo5 koai; bok8-chia2 chaiN2-iuN7; chiah-e5 su7 bok8-tit koe3-thau5 gi7-lun7. Phi3-ju7 i-seng kiN3 tioh8 peN7 lang5 tioh8 iau3-kin2 mng7 cheng3, liau2-au7 tioh8 hoat-ioh8 hou7 i chiah8. Kan-ta chek-pi7 i bo5 se3-ji7 si7 tian-to3 hou7 i kan-khou2. Che si7 siau-kek8-tek e5 pan7 hoat. Sou2-i2 tng ti7 chit e5 chiu-che3 kai2-kek, chu7-ti7 chu7-pi7 e5 cheng-sin5 chhut-hian7. Chiu7 goan7 tai7-ke tioh8 chhut-lat8 hun3-iong2, tang5-sim saN-kap li7-ek, kou2-bu2 Chu2-jit8-oh8, kou2-bu2 ki5-to2-hoe7, ka-teng5 le2-pai3,kou2-bu2 keng3-khian5 e5 hong-siok8 jiat8-sim hok8-sai7 Chu2. Goan5-thau5 na7 jiat8,chiu7 piN-a2 ia7 jiat8. HiaN-ti7 na7 jiat8-sim chiu7 Kau3-hoe7 oah8-tang7, ian5-kim m7 bian2 te5 bo5, ka-seng m7 bian2 kiam2 chio2; thoan5-kau3--e5 m7 bian2 thou2-khui3 si5-chit. ChhiaN2 tai7-ke tioh8 tui3 kin-pun2 kai2-koat. Gou7-keN-cheng teh tan5 lah ! Peng5-iu2 ah, tai7-ke khi2 lai5 cho3 kang. Toa7 lang5 tioh8 tin2-tang7, gin2-na2 pang-chan7 lang5."
        ],
        [
          "為主 koh 做一日工。著磨m7 是空空。",
          "Ui7 Chu2 koh cho3 chit8 jit8 kang. Tioh8-boa5 m7 si7 khang-khang."
        ]
      ],
      "篇名": "Bun7-tsing3 Huat-ioh8"
    }
  ]
}
