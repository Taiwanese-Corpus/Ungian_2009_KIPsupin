{
  "出版年": "2007",
  "文類": "散文",
  "書名": "臺灣閩南語朗讀文章選輯",
  "書寫系統": "漢羅",
  "資料": [
    {
      "作者": "藍春瑞",
      "段": [
        [
          "頭家出錢鋪輕便，工人搬柴較好輦；",
          "Thau5-ke chhut-chinn5 phou khin-pian7, kang-lang5 poann chha5 khah ho2 lian2;"
        ],
        [
          "煞工無穡閒仙仙，齣頭隨換囡仔演；",
          "soah-kang bo5 sit eng5-sian-sian, chhut-thau5 sui5 oann7 gin2-a2 ian2;"
        ],
        [
          "大大細細跤手賤，起起落落耍袂倦；",
          "toa7-toa7 se3-se3 kha-chhiu2 chian7, khi2-khi2-loh8-loh8 sng2 be7 sian7;"
        ],
        [
          "好耍來回無幾遍，時間短短嘛過癮；",
          "ho2-sng2 lai5-hoe5 bo5 kui2 pian3, si5-kan te2-te2 ma7 koe3-gian3;"
        ],
        [
          "車廂會幌綑相連，搖籃落眠是當然；",
          "chhia-siunn e7 hainn3 khun2 sio-lian5, io5-na5 loh8-bin5 si7tong-jian5;"
        ],
        [
          "幌搖道理攏無變，爽暢感覺誠明顯。",
          "hainn3-io5 to7-li2 long2 bo5 pian3, song2-thiong3 kam2-kak chiann5 beng5-hian2."
        ],
        [
          "阮老爸是鋸木工廠的工人，規家口仔攏tua3 佇工寮內底，面頭前是囥柴箍的大埕，有箍一大輾轉的鐵枝路佮輕便車圍佇埕外；這是頭家設來鋸柴、搬徙柴箍，會當趁錢的傢俬頭，工人一日到暗，搬起搬落無閒咧起落柴，頭家不時佇工廠內面巡來巡去，無人有彼號膽去捒車仔來耍，準講有lang3縫咧閒，囡仔驚予人罵，仝款毋敢倚去耍；毋閣穡頭做會了，工人e晡五點定著會煞工，鋸台有歇睏的時陣，一直到六點欲食暗的進前，有一點鐘久的時間，囡仔會使捒車仔來耍，是上暢的好時陣。",
          "Goan2 lau7-pe7 si7 ki3-bok8 kang-chhiunn2 e5 kang-lang5, kui-ke-khau2-a2 long2 toa3 ti7 kang-liau5 lai7-te2, bin7-thau5-cheng5 si7 khng3 chha5-khou e5 toa7-tiann5, u7 khou chit8 toa7 lin3-tng2 e5 thih-ki-lou7 kap khin-pian7-chhia ui5 ti7 tiann5-goa7; che si7 thau5-ke siat lai5 ki3-chha5, poann-soa2 chha5-khou, e7-tang3 than3-chinn5 e5 ke-si-thau5, kang-lang5 chit8 jit8 kau3 am3, poann khi2 poann loh8 bo5-eng5 leh khi2-loh8 chha5, thau5-ke put-si5 ti7 kang-chhiunn2 lai7-bin7 sun5 lai5 sun5 khi3, bo5 lang5 u7 hit ho7 tann2 khi3 sak chhia-a2 lai5 sng2, chun2-kong2 u7 lang3-phang7 leh eng5, gin2-a2 kiann hou7 lang5 me7, kang7-khoan2m7 kann2oa2 khi3 sng2; m7-koh sit-thau5 cho3 e7 liau2, kang-lang5 e-pou gou7 tiam2 tiann7-tioh8 e7 soah-kang, ki3-tai5 u7 hioh-khun3 e5 si5-chun7, it-tit8 kau3 lak8 tiam2 beh chiah8-am3 e5 chin3-cheng5, u7 chit8 tiam2-cheng ku2 e5 si5-kan, gin2-a2 e7-sai2 sak chhia-a2 lai5 sng2, si7 siong7 thiong3 e5 ho2 si5-chun7."
        ],
        [
          "空的台車恬恬歇佇鐵枝路頂毋講話的時陣，會佇我的耳空邊，一陣一陣誠細聲共我喊講：「喂，緊來耍，換恁looh，緊來ooh！」；當然，我毋是臭耳聾，早就有聽著，是kan-tann欲等所有的工人齊走，聽袂著in噪人耳的教示，我才欲跳出來捒；毋但我，所有覕佇壁角的囡仔，一个一个趖趖趒出來；對工廠內面那講笑，那捒輕便車出去外口的柴埕，連鞭peh起去跳柴箍，隨閣傱落來欲jiok人，連鞭綴車走到喘袂離，倒佇台車頂面假睏；猶有攑柴枝仔徛佇柴箍頂，比過來sut過去，噓噓嘩嘩，全是囡仔聲；等到有人遠遠咧喊食暗，一个一个才踅倒轉去灶跤間，囡仔聲才勻勻仔恬去。",
          "Khang e5 tai5-chhia tiam7-tiam7 hioh ti7 thih-ki-lou7 teng2 m7 kong2-oe7 e5 si5-chun7, e7 ti7 goa2 e5 hi7-khang pinn, chit8 chun7 chit8 chun7 chiann5 se3-siann ka7 goa2 hiam3 kong2: “Oeh, kin2 lai5 sng2, oann7 lin2--louh, kin2 lai5--ouh!”;tong-jian5, goa2m7 si7chhau3-hi7-lang5, cha2 to7 u7 thiann--tioh8, si7 kan-tann beh tan2 sou2-u7 e5 kang-lang5 chiau5 chau2, thiann be7 tioh8in chho3-lang5-hi7 e5 ka3-si7, goa2 chiah beh thiau3 chhutlai5 keng2; m7-na7 goa2, sou2-u7 bih ti7 piah-kak e5 gin2-a2, chit8 e5 chit8 e5 so5-so5 tio5--chhut-lai5; tui3 kang-chhiunn2 lai7-bin7 na2 kong2-chhio3, na2 keng2 khin-pian7-chhia chhut khi3 goa7-khau2 e5 chha5-tiann5, liam5-mi peh khi2khi3 thiau3 chha5-khou, sui5 koh chong5 loh8lai5 beh jiok lang5, liam5-mi toe3 chhia chau2 kau3 chhoan2 be7 li7, to2 ti7 tai5-chhia teng2-bin7 ke2-khun3; iau2 u7 giah8 chha5-ki-a2 khia7 ti7 chha5-khou teng2, pi2 koe3lai5 sut koe3khi3, hi-hi hoa-hoa, choan5 si7 gin2-a2 siann; tan2 kau3 u7 lang5 hng7-hng7 leh hiam3 chiah8-am3, chit8 e5 chit8 e5 chiah seh8 to3-tng2khi3 chau3-kha-keng, gin2-a2 siann chiah un5-un5-a2 tiam7--khi3."
        ],
        [
          "對輕便鐵枝路的數念，予我後過較大漢的時，誠愛看火車、坐火車，譀甲若拄著摻火車有牽連的代誌，我攏會斟酌去看、去關心。踮八堵讀初中三冬、台北讀高中通車一年，逐工坐火車咧起起落落、佇車廂內底啄龜、看冊、聽鐵枝路聲，身軀綴車廂咧搖來搖去，若親像細漢的時陣，坐佇輕便台車頂彼種感覺，有講袂出喙的一種爽快纏佇頭殼內，滿足甲心花一直開，喙角微微仔笑。",
          "Tui3 khin-pian7 thih-ki-lou7 e5 siau3-liam7, hou7 goa2 au7-koe3 khah toa7-han3 e5 si5, chiann5 ai3 khoann3 hoe2-chhia, che7 hoe2-chhia, ham3 kah na7 tu2 tioh8 chham hoe2-chhia u7 khan-lian5 e5 tai7-chi3, goa2 long2 e7 chim-chiok khi3 khoann3, khi3 koan-sim. Tiam3 Peh-tou2 thak8 chhou-tiong sann tang, Tai5-pak thak8 ko-tiong thong-chhia chit8 ni5, tak8 kang che7 hoe2-chhia leh khi2-khi2-loh8-loh8, ti7 chhia-siunn lai7-te2 tok-ku, khoann3 chheh, thiann thih-ki-lou7 siann, sin-khu toe3 chhia-siunn leh io5 lai5 io5 khi3, na2 chhin-chhiunn7 se3-han3 e5 si5-chun7, che7 ti7 khin-pian7 tai5-chhia teng2 hit chiong2 kam2-kak, u7 kong2 be7 chhut-chhui3 e5 chit8 chiong2 song2-khoai3 tinn5 ti7 thau5-khak lai7, boan2-chiok kah sim-hoe it-tit8 khui, chhui3-kak bi5-bi5-a2 chhio3."
        ],
        [
          "心理分析的老師父—『佛洛伊德』（S. Freud， 一九五六～一九三九），捌寫過一本冊號做“Three Essays on the Theory of Sexuality”，內底有一篇“Mechanical exitation”，有講著細漢囡仔足愛人共伊的身軀掠起來弄振動；譬論講，搖、幌，hiat起去半空中，一遍閣一遍笑甲咯咯叫，有一種誠爽、誠暢的感覺，咱就會當知影囡仔足佮意「機械性、規律性」的刺激，親像倒佇搖籃內予老母輕輕仔搖，誠緊伊就睏ka-tsue7去矣，啊若較大漢的囡仔興看、興坐馬車、火車，嘛是這个緣故；致使足濟查poo人，佇伊做囡仔的時代，有一暫仔會下願想欲去駛火車、貨櫃車、馬車，會對所有唅鐵枝路、火車母有牽連的代誌去做、去問、去關心，攏是這種心理咧作怪。應該就是這種緣故，我細漢愛耍輕便鐵枝路、愛捒台車、看火車，較大一絲仔，拄好有機會通用身軀去享受搖、幌的趣味，自按呢愈坐愈興，坐久kan-tann會啄龜nia5，袂感覺悿；亦有可能是細漢生活佇有輕便台車的鋸木工廠，有這款環境所致，閣紲落去大漢讀冊坐四冬的火車，逐工透早到暗起起落落，若講對火車無感情，絕對是白賊。",
          "Sim-li2 hun-sek e5 lau7 sai-hu7----『佛洛伊德』(S. Freud, it-kiu2-gou2-liok8 ~ it-kiu2-sam-kiu2), bat sia2 koe3 chit8 pun2 chheh ho7-cho3 “Three Essays on the Theory of Sexuality”, lai7-te2 u7 chit8 phinn “Mechanical exitation”, u7 kong2 tioh8 se3-han3 gin2-a2 chiok ai3 lang5 ka7 i e5 sin-khu liah8 khi2lai5 lang7 tin2-tang7; phi3-lun7 kong2, io5, hainn3, hiat khi2khi3 poann3-khong tiong, chit8 pian3 koh chit8 pian3 chhio3 kah kok8-kok8-kio3, u7 chit8 chiong2chiann5 song2, chiann5 thiong3 e5 kam2-kak, lan2 to7 e7-tang3 chai-iann2 gin2-a2 chiok kah-i3 “ki-hai5-seng3, kui-lut8-seng3” e5 chhi3-kek, chhin-chhiunn7 to2 ti7 io5-na5 lai7 hou7 lau7-bu2 khin-khin-a2 io5, chiann5 kin2 i to7 khun3 ka-choe7--khi3-a, ah8 na7 khah toa7-han3 e5 gin2-a2 heng3 khoann3, heng3 che7 be2-chhia, hoe2-chhia, ma7 si7 chit e5 ian5-kou3; ti3-su2 chiok che7 cha-pou-lang5, ti7 i cho3 gin2-a2 e5 si5-tai7, u7 chit8-cham7-a2 e7 he7-goan7 siunn7 beh khi3 sai2 hoe2-chhia, hoe3-kui7-chhia, be2-chhia, e7 tui3 sou2-u7 ham7 thih-ki-lou7, hoe2-chhia-bu2 u7 khan-lian5 e5 tai7-chi3 khi3 cho3, khi3 mng7, khi3 koan-sim, long2 si7 chit chiong2 sim-li2 leh chok-koai3. Eng-kai to7 si7 chit chiong2 ian5-kou3, goa2 se3-han3 ai3 sng2 khin-pian7 thih-ki-lou7, ai3 keng2 tai5-chhia, khoann3 hoe2-chhia, khah toa7 chit8-si-a2, tu2-ho2 u7 ki-hoe7 thang iong7 sin-khu khi3 hiang2-siu7 io5, hainn3 e5 chhu3-bi7, chu7 an2-ne ju2 che7 ju2 heng3, che7 ku2 kan-tann e7 tok-ku nia5, be7 kam2-kak thiam2; ia7 u7 kho2-leng5 si7 se3-han3 seng-oah8 ti7 u7 khin-pian7 tai5-chhia e5 ki3-bok8 kang-chhiunn2, u7 chit khoan2 khoan5-keng2 sou2-ti3, koh soa3--loh8-khi3 toa7-han3 thak8-chheh che7 si3 tang e5 hoe2-chhia, tak8 kang thau3-cha2 kau3 am3 khi2-khi2-loh8-loh8, na7 kong2 tui3 hoe2-chhia bo5 kam2-cheng5, choat8-tui3 si7 peh8-chhat8."
        ]
      ],
      "篇名": "輕便鐵枝路的少年"
    },
    {
      "作者": "吳正任",
      "段": [
        [
          "講著「火炭」，tsit-ma2的少年囡仔，因為罕得看著，連火炭生做啥乜款，大部分攏無啥印象矣！莫怪啦！現代人本底就足少用火炭咧煮飯抑ue肉，年仔節仔若全家出去外口tshit迌、烘肉攏共細的gas爐紥佇身邊，啊若無紥「原子炭」（柴），彼是一種用杉仔灰摻雕刻賰的柴屑仔揉做伙，用機械壓製成的燃火柴。甚至嘛有都市囡仔，掠準講火炭是發佇thoo5跤面，抑是對thoo5跤發出來的，煞毋知影講火炭是共樹木囥入去窯內底烘燒成的一種「炭」。",
          "Kong2 tioh8 “hoe2-thoann3”, chit-ma2 e5 siau3-lian5 gin2-a2, in-ui7 han2-tit khoann3--tioh8, lian7 hoe2-thoann3 senn-cho3 siann2-mih khoan2, toa7 pou7-hun7 long2 bo5 siann2 in3-siong2--a! Bok8-koai3--lah! Hian7-tai7-lang5 pun2-te2 to7 chiok chio2 iong7 hoe2-thoann3 leh chu2-png7 iah oe-bah, ni5-a2 cheh-a2 na7 choan5-ke chhut khi3 goa7-khau2 chhit-tho5, hang-bah long2 ka7 se3 e5 gas lou5 chah ti7 sin-pinn, ah8 na7 bo5 chah “goan5-chu2-thoann3” (chha5), he si7 chit8 chiong2 iong7 sam-a2-hu chham tiau-khek chhun e5 chha5-sap-a2 noa2 cho3-hoe2, iong7 ki-hai5 ap-che3 seng5 e5 hiann5-hoe2-chha5.Sim7-chi3ma7 u7 tou-chhi7 gin2-a2, liah8-chun2 kong2 hoe2-thoann3 si7 hoat ti7 thou5-kha-bin7,iah si7ui3 thou5-kha puh--chhut-lai5-e5, soah m7 chai-iann2 kong2 hoe2-thoann3 si7 ka7 chhiu7-bok8 khng3 jip8khi3 io5 lai7-te2 hang-sio seng5 e5 chit8 chiong2 “thoann3”.。"
        ],
        [
          "我的故鄉—田寮，東爿以烏山山脈佮旗山鎮為界，西爿是以大崗山摻阿蓮鄉，佮岡山鎮為界，南爿是以阿公店溪佮伊的頂游—旺萊溪摻燕巢鄉為界，北爿以Au-ang溪佮台南縣龍崎鄉相對，面積有九千兩百六拾八點○二公頃（參一个澎湖縣全縣的面積平大），毋閣，因為鄉內的山崙仔濕黏thoo5的土壤較濟；無，就是親像「月世界」彼種惡地形（硬佮鹼的海仁土），所以會當耕作的面積相對就較少，kan-tann有一千兩百○八點二十八公頃爾爾，出產的果子仔除了龍眼、那茇仔、芎蕉摻棗仔以外，在地人普遍以耕作雜糧抑是手工編製藤仔類的日常傢俱用品做副業，其他就無啥乜經濟價值較懸的農作物啦。",
          "Goa2 e5 kou3-hiong----Chhan5-liau5, tang-peng5 i2 Ou-soann-soann-meh8 kap Ki5-san-tin3 ui5 kai3, sai-peng5 si7 i2 Toa7-kong-san chham A-lian5-hiong, kap Kong-san-tin3 ui5 kai3, lam5-peng5 si7 i2 A-kong-tiam3-khe kap i e5 teng2-iu5----Ong7-lai5-khe chhamIan3-cho5-hiong ui5 kai3, pak-peng5 i2 Au-ang-khe kap Tai5-lam5-koan7 Liong5-kia7-hiong sio-tui3, bian7-chek u7 kau2-chheng nng7-pah lak8-chap8-peh tiam2 khong3-ji7 kong-kheng2 (chham chit8 e5 Phenn5-ou5-koan7 choan5-koan7 e5 bian7-chek penn5 toa7), m7-koh, in-ui7 hiong lai7 e5 soann-lun7-a2 sip-liam5-thou5 e5 thou2-jiong2 khah che7; bo5, to7 si7 chhin-chhiunn7 “Goat8-se3-kai3” hit chiong2 ok-te7-heng5 (nge7 kap kiam5 e5 hai2-jin5-thou5), sou2-i2 e7-tang3 keng-chok e5 bian7-chek siong-tui3 to7 khah chio2, kan-tann u7 chit8-chheng nng7-pah khong3-peh tiam2ji7-chap8-peh kong-kheng2 nia7-nia7, chhut-san2 e5 koe2-chi2-a2 tu5-liau2 geng5-geng2, nia2-poat8-a2, kin-chio chham cho2-a2 i2-goa7, chai7-te7-lang5 phou2-phian3 i2 keng-chok chap8-niu5iah si7chhiu2-kang pian-che3 tin5-a2-lui7 e5 jit8-siong5 ka-ku7 iong7-phin2 cho3 hu3-giap8, ki5-thann to7 bo5 siann2-mih keng-che3 ke3-tat8 khah koan5 e5 long5-chok-but8--lah."
        ],
        [
          "阮鄉境內的樹種，以龍眼欉摻烏相思仔欉上濟，閣來就是天然的柚木（胭脂欉）佮竹仔林，講著龍眼欉佮烏相思仔欉，因為伊的材質硬閣容易toh8，是燒火炭上好的樹木，若共樹仔 剉落來（或者是欲嫁接較好肉的果子仔品種，共樹仔鋸斷，賰成丈懸），澹柴貿人（大約估一个價數買賣），一台斤差不多一箍外銀爾爾，毋閣，若烘燒做火炭了後，一台斤就起價到欲成十箍，這是三十外冬前的行情，tsit-ma2咧，澹柴毋免貿，主人家tsong7仔免費共柴送你，毋閣你著愛替主人家嫁接果子仔欉做交換，啊若講著現此時的炭的價數，小賣一台斤差不多十四、五箍銀，若大量買，當然價數會當抽退，較俗淡薄仔，為著增加收入，鄉民就以「燒火炭」做行業。",
          "Goan2 hiong-keng2 lai7 e5 chhiu7-cheng2, i2 geng5-geng2 chang5 chham ou-chiunn-si-a2chang5 siong7 che7, koh lai5 to7 si7 thian-jian5 e5 iu7-bok8 (ian-chi chang5) kap tek-a2-na5, kong2 tioh8 geng5-geng2 chang5 kap ou-chiunn-si-a2 chang5, in-ui7 i e5 chai5-chit teng7 koh iong5-inn7 toh8, si7 sio hoe2-thoann3 siong7 ho2 e5 chhiu7-bok8, na7 ka7 chhiu7-a2 chho3--loh8-lai5 (hek8-chia2 si7 beh ke3-chiap khah ho2-bah e5 koe2-chi2-a2 phin2-cheng2, ka7 chhiu7-a2 ki3 tng7, chhun chiann5-tng7 koan5), tam5-chha5 bauh8--lang5 (tai7-iok kou2 chit8 e5 ke3-siau3 be2-be7), chit8 tai5-kin chha-put-to chit8 khou goa7 gin5 nia7-nia7, m7-koh, na7 hang-sio cho3 hoe2-thoann3 liau2-au7, chit8 tai5-kin to7 khi2-ke3 kau3 beh chiann5 chap8 khou, che si7 sann-chap8 goa7 tang cheng5 e5 hang5-cheng5, chit-ma2--leh, tam5-chha5m7 bian2bauh8, chu2-lang5-ke chong7-a2 bian2-hui3 ka7 chha5 sang3--li2, m7-koh li2 tioh8-ai3 the3 chu2-lang5-ke ke3-chiap koe2-chi2-a2 chang5 cho3 kau-oann7, ah8 na7 kong2 tioh8 hian7-chhu2-si5 e5 thoann3 e5 ke3-siau3, sio2-be7 chit8 tai5-kin chha-put-to chap8-si3, gou7 khou gin5, na7 toa7-liong7 be2, tong-jian5 ke3-siau3 e7-tang3 thiu-the3, khah siok8--tam7-poh8-a2, ui7 tioh8 cheng-ka siu-jip8, hiong-bin5 to7 i2 “sio-hoe2-thoann3” cho3 hang5-giap8."
        ],
        [
          "燒火炭，必然愛有火炭窯，佇阮鄉，火炭窯以田寮村佮七星村山區部落較濟，亦就是地號名號做「大坵園」、「田草埔」佮「祖師田」、「南勢湖」這幾个部落的山路邊；火炭窯大部分攏起佇較閃風的山塌窯的頂頭成半圓形，直徑大約二丈，親像「蒙古包」的形，每一座窯差不多二丈懸。留兩个空口，一个窯門做圓拱形，大約七尺懸，三尺闊，這是欲運送剉落來的樹木，佮拆封窯口運搬出火炭的出入口。另外一个空口較細，外口面半圓形，差不多有尺半的半徑，底面較闊，遮的空是欲燃火用的，遮的細个空喙頂頭有留一个空通對另外彼爿較闊、原先疊柴的窯室，利便予細窯空燃火所產生的煙透過兩爿相通的空，共疊佇隔壁大窯室內底的柴製造成火炭。",
          "Sio-hoe2-thoann3, pit-jian5 ai3 u7 hoe2-thoann3-io5, ti7 goan2 hiong, hoe2-thoann3-io5 i2 Chhan5-liau5-chhoan kap Chhit-chhenn-chhoan soann-khu pou7-loh8 khah che7, ia7 to7 si7 te7-ho7-mia5ho7-cho3 “Toa7-khu-hng5”, “Chhan5-chhau2-pou” kap “Chou2-su-chhan5”, “Lam5-si3-ou5” chit kui2 e5 pou7-loh8 e5 soann-lou7 pinn; hoe2-thoann3-io5 toa7 pou7-hun7 long2 khi2 ti7 khah siam2-hong e5 soann-tha-io5 e5 teng2-thau5 seng5 poann3-inn5-heng5, tit8-keng2 tai7-iok nng7 tng7, chhin-chhiunn7 “Bong5-kou2-pau” e5 heng5, mui2 chit8 cho7 io5 chha-put-to nng7 tng7 koan5. Lau5 nng7 e5 khang-khau2, chit8 e5 io5-mng5 cho3 oan5-kong-heng5, tai7-iok chhit chhioh koan5, sann chhioh khoah, che si7 beh un7-sang3 chho3--loh8-lai5 e5 chhiu7-bok8, kap thiah-hong io5-khau2 un7-poann chhut hoe2-thoann3 e5 chhut-jip8-khau2. Leng7-goa7 chit8 e5 khang-khau2 khah se3, goa7-khau2-bin7 poann3-inn5-heng5, chha-put-to u7 chhioh-poann3 e5 poann3-keng2, te2-bin7 khah khoah, chiah-e5 khang si7 beh hiann5-hoe2 iong7--e5, chiah-e5 se3 e5 khang-chhui3 teng2-thau5 u7 lau5 chit8 e5 khang thang ui3 leng7-goa7 hit-peng5 khah khoah, goan5-seng thiap8 chha5 e5 io5-sek, li7-pian7 hou7 se3 io5-khang hiann5-hoe2 sou2 san2-seng e5 ian thau3-koe3 nng7peng5 sio thong e5 khang, ka7 thiap8 ti7 keh-piah toa7 io5-sek lai7-te2 e5 chha5 che3-cho7 seng5 hoe2-thoann3."
        ],
        [
          "燒火炭的工人，普遍攏kan-tann穿內裌仔佮粗衫褲，肩胛頭thenn3一副柴舉仔（用兩支手骨遐粗的Y字型樹椏交叉縛做伙），共大窯室硩疊約八分滇，才閣用石頭摻澹thoo5糜共大窯空封密，而且開始用一thah8一thah8縛好的焦樹葉，點予toh8，ui3細的窯空送入去，暝日相紲直直燃，按呢連紲燃差不多成工，就會使得封窯欲燃幾工，看窯的大空喙疊的石頭縫的thoo5糜來斷定，澹的thoo5糜對頂懸勻勻a2向thoo5跤面焦，這个過程差不多需要七～十工，等候thoo5糜焦到離thoo5跤面量其約半尺的時陣，就會使封窯矣（大細窯空攏封密）。差不多封兩禮拜，窯內底的柴已經成做火炭，就會當出（開窯喙）窯矣。",
          "Sio-hoe2-thoann3 e5 kang-lang5, phou2-phian3 long2 kan-tann chheng7 lai7-kah-a2 kap chhou-sann-khou3, keng-kah-thau5 thenn3 chit8 hu3 chha5-kiah8-a2 (iong7 nng7 ki chhiu2-kut hiah chhou e5 Y--ji7 heng5 chhiu7-oe kau-chhe pak8 cho3-hoe2), ka7 toa7 io5-sek teh thiap8 iok peh hun tinn7, chiah koh iong7 chioh8-thau5 chham tam5-thou5-moe5 ka7 toa7 io5-khang hong-ba7, ji5-chhiann2 khai-si2 iong7 chit8 thah8 chit8 thah8 pak8 ho2 e5 ta chhiu7-hioh8, tiam2 hou7 toh8,ui3 se3 e5 io5-khang sang3--jip8-khi3, me5-jit8 sio-soa3 tit8-tit8 hiann5, an2-ne lian5-soa3 hiann5 chha-put-to chiann5 kang, to7 e7-sai2-tit hong-io5 beh hiann5 kui2 kang, khoann3 io5 e5 toa7 khang-chhui3 thiap8 e5 chioh8-thau5 phang7 e5 thou5-moe5 lai5 toan3-teng7, tam5 e5 thou5-moe5 tui3 teng2-koan5 un5-un5-a2 ng3 thou5-kha-bin7 ta, chit e5 koe3-teng5 chha-put-to su-iau3 chhit ~ chap8 kang, theng3-hau7 thou5-moe5 ta kau3 li7 thou5-kha-bin7 liong7-ki5-iok poann3-chhioh e5 si5-chun7, to7 e7-sai2 hong-io5--a (toa7 se3 io5-khang long2 hong-ba7). Chha-put-to hong nng7 le2-pai3, io5 lai7-te2 e5 chha5 i2-keng chiann5-cho3 hoe2-thoann3, to7 e7-tang3 chhut (khui io5-chhui3) io5--a."
        ]
      ],
      "篇名": "燒火炭"
    },
    {
      "作者": "江秀鳳",
      "段": [
        [
          "我自細漢就佇環山翠嶺的環境中大漢，過著少年毋捌愁滋味的生活。阮遮的無流行穿鞋仔，一工到暗褪赤跤四界走。毋閣，我知影啥乜是鞋仔，阮兜就有兩雙，就掛佇石板厝的簾簷跤；彼是阮「i-na2」（原住民稱「媽媽」為i-na2)佮ma-ma2(這是爸爸的意思）的鞋仔，in欲落山去平地買鹽買米的時才有咧穿。有時仔，我會趁大人無佇厝的時，偷偷仔共鞋仔提來耍，毋閣，我真好運，毋捌予i-na2、ma-ma2掠著。厝邊「Fulateng」（音譯：thoo5豆之意）就無遮爾好運looh。有一擺，伊偷穿in ma-ma2(遮指老爸）的鞋仔，予in ma-ma2掠著，差一屑仔就予in ma-ma2拍甲尻川開花；黃昏的時，我替伊抹藥仔，看著一踜一踜浮佇尻川頂頭的傷痕閣紅閣腫，親像欲裂開彼一款，足驚人的。",
          "Goa2 chu7 se3-han3 to7 ti7 khoan5-soann chhui3-nia2 e5 khoan5-keng2 tiong toa7-han3, koe3 tioh8 siau3-lian5m7 batchhiu5chu-bi7 e5 seng-oah8. Goan2 chia-e5 bo5 liu5-heng5 chheng7 e5-a2, chit8 kang kau3 am3 thng3-chhiah-kha si3-ke3 chau2. M7-koh, goa2 chai-iann2 siann2-mih si7 e5-a2, goan2 tau to7 u7 nng7 siang, to7 koa3 ti7 chioh8-pan2-chhu3 e5 ni5-chinn5-kha; he si7 goan2 “i-na2” (goan5-chu7-bin5 chheng “ma-ma” ui5 i-na2) kap ma-ma2 (che si7 pa-pa e5 i3-su3) e5 e5-a2, in beh loh8-soann khi3 penn5-te7 be2 iam5 be2 bi2 e5 si5 chiah u7 leh chheng7. U7-si5-a2, goa2 e7 than3 toa7-lang5 bo5 ti7 chhu3 e5 si5, thau-thau-a2 ka7 e5-a2 theh8 lai5 sng2, m7-koh, goa2 chin ho2-un7,m7 bathou7 i-na2, ma-ma2 liah8--tioh8. Chhu3-pinn “Fulateng” (im-ek8: thou5-tau7 chi i3) to7 bo5 chiah-ni7 ho2-un7--louh. U7 chit8 pai2, i thau chheng7 in ma-ma2 (chia chi2 lau7-pe7) e5 e5-a2, hou7 in ma-ma2 liah8--tioh8, chha chit8-sut-a2 to7 hou7 in ma-ma2 phah kah kha-chhng khui-hoe; hong5-hun e5 si5, goa2 the3 i boah ioh8-a2, khoann3 tioh8 chit8 leng7 chit8 leng7 phu5 ti7 kha-chhng teng2-thau5 e5 siong-hun5 koh ang5 koh cheng2, chhin-chhiunn7 beh lih8--khuihitchit8khoan2, chiok kiann--lang5--e5."
        ],
        [
          "Fulateng是我上好的朋友，阮逐工攏愛褪赤跤peh過兩粒山頭去田園做工課，阮i-na2愛揹阮小妹，我愛鬥提傢俬頭仔，Fulateng唅in i-na2嘛愛擔傢俬頭仔、茶水唅便當。阮的田內種真濟番麥、小米佮雜糧。",
          "Fulateng si7 goa2 siong7 ho2 e5 peng5-iu2, goan2 tak8 kang long2 ai3 thng3-chhiah-kha peh koe3 nng7 liap8 soann-thau5 khi3 chhan5-hng5 cho3 khang-khoe3, goan2i-na2 ai3 ainn7 goan2 sio2-moe7, goa2 ai3 tau3 theh8 ke-si-thau5-a2, Fulateng ham7 in i-na2 ma7 ai3 tann ke-si-thau5-a2, te5-chui2 ham7 pian7-tong. Goan2 e5 chhan5 lai7 cheng2 chin che7 hoan-beh8, sio2-bi2 kap chap8-niu5."
        ],
        [
          "我今年拄滿十二歲，前幾工仔，阮兜有兩个人客來，你知影無？阮兜tua3佇深山林內，平常時仔真少有生分人來阮的部落，遮的交通真無方便，欲來阮的庄頭，若準無人tshua7，會行毋著路去矣。",
          "Goa2 kin-ni5 tu2 moa2 chap8-ji7 hoe3, cheng5kui2 kang-a2, goan2 tau u7 nng7 e5 lang5-kheh lai5, li2 chai-iann2--bo5? Goan2 tau toa3 ti7 chhim-soann na5-lai7, peng5-siong5 si5-a2 chin chio2 u7 chhenn-hun7-lang5 lai5 goan2 e5 pou7-loh8, chia e5 kau-thong chin bo5 hong-pian7, beh lai5 goan2 e5 chng-thau5, na7-chun2 bo5 lang5 chhoa7, e7 kiann5 m7-tioh8 lou7 khi3--a."
        ],
        [
          "每年歇熱，是阮庄頭上鬧熱的時陣，定定有一寡對平地來的人，紥真濟喙食物唅進口的薰酒來阮遮開營火暗會。",
          "Mui2 ni5 hioh-joah8, si7 goan2 chng-thau5 siong7 lau7-jiat8 e5 si5-chun7, tiann7-tiann7 u7 chit8-koa2 tui3 penn5-te7 lai5 e5 lang5, chah chin che7 chhui3-chiah8-mih8 ham7 chin3-khau2 e5 hun-chiu2 lai5 goan2 chia khui iann5-hoe2 am3-hoe7."
        ],
        [
          "這款的人客愛真幸運的人厝裡才有咧，今年in特別揀阮兜開暗會咧！為著欲迎接in，i-na2特別予我穿上媠的衫，頭鬃嘛梳甲真整齊，閣叫我捧茶予人客啉。In講我的皮膚傷烏，毋閣，目睭閣不止仔大蕊，五官猶算明顯。其中有一个人客送我一盒『巧克力』，我提著『巧克力』的時，歡喜甲差一屑仔就捙倒茶，我自細漢到大漢毋捌家己有一盒『巧克力』！有夠讚呢！我提著『巧克力』了後，隨去tshue7Fulateng，佮伊鬥陣上山頂去分享『巧克力』的滋味，毋閣我嘛有留一寡轉去予小弟小妹食。",
          "Chit khoan2 e5 lang5-kheh ai3 chin heng7-un7 e5 lang5 chhu3--nih chiah u7--leh, kin-ni5 in tek8-piat8 keng2 goan2 tau khui am3-hoe7--leh! Ui7 tioh8 beh ngia5-chih in,i-na2 tek8-piat8 hou7 goa2 chheng7 siong7 sui2 e5 sann, thau5-chang ma7 se kah chin cheng2-che5, koh kio3 goa2 phang5-te5 hou7 lang5-kheh lim. In kong2 goa2 e5 phoe5-hu siunn ou, m7-koh, bak8-chiu koh put-chi2-a2 toa7-lui2,ngou2-koan iau2 sng3 beng5-hian2. Ki5-tiong u7 chit8 e5 lang5-kheh sang3 goa2 chit8 ap8『巧克力』, goa2 theh8 tioh8『巧克力』e5 si5, hoann-hi2 kah chha chit8-sut-a2 to7chhia-to2 te5, goa2 chu7 se3-han3 kau3 toa7-han3m7 batka-ti7 u7 chit8 ap8『巧克力』! U7-kau3 chan3 neh! Goa2 theh8 tioh8『巧克力』liau2-au7, sui5 khi3 chhoe7 Fulateng, kap i tau3-tin7 chiunn7 soann-teng2 khi3 hun-hiong2『巧克力』e5 chu-bi7, m7-koh goa2 ma7 u7 lau5 chit8-koa2 tng2khi3 hou7 sio2-ti7 sio2-moe7 chiah8."
        ],
        [
          "後來我遮知影，彼兩个人是欲來共我紹介頭路的，我今年小學拄畢業，一定愛落山去鬥趁錢，今仔日，in欲來tshua7 我去台北做工課，聽講會當趁真濟錢的工課咧。",
          "Au7-lai5 goa2 chiah chai-iann2, hit nng7 e5 lang5 si7 beh lai5 ka7 goa2 siau7-kai3 thau5-lou7--e5, goa2 kin-ni5 sio2-hak8 tu2 pit8-giap8, it-teng7 ai3 loh8-soann khi3 tau3 than3-chinn5, kin-a2-jit8, in beh lai5 chhoa7 goa2 khi3 Tai5-pak cho3 khang-khoe3, thiann kong2 e7-tang3 than3 chin che7 chinn5 e5 khang-khoe3--leh."
        ],
        [
          "阮i-na2替我準備兩、三領衫，伊講我的衫會用得留予阮小弟小妹穿，到台北了後，in會替我買真濟新衫，i-na2的表情真冷淡。我想，in中晝可能啉袂少酒，我有感覺小可仔悲哀悲哀，穿著有生以來頭一雙新鞋仔，離開我的家鄉，我共懸懸的山告別、厚厚的霧告別，閣佮一个一个面無笑容的厝邊告別。毋知為啥乜，我的目屎一滴一滴輦落來，行到庄仔口，Fulateng突然間對草欉內面走出來，送我一枝筆，伊叫我愛寫批予伊，這枝筆煞變做我唯一的祝福。",
          "Goan2 i-na2 the3 goa2 chun2-pi7 nng7, sann nia2 sann, i kong2 goa2 e5 sann e7-eng7-tit lau5 hou7 goan2 sio2-ti7 sio2-moe7 chheng7, kau3 Tai5-pak liau2-au7, in e7 the3 goa2 be2 chin che7 sin-sann,i-na2 e5 piau2-cheng5 chin leng2-tam7. Goa2 siunn7, in tiong-tau3 kho2-leng5 lim be7-chio2 chiu2, goa2 u7 kam2-kak sio2-khoa2-a2 pi-ai pi-ai, chheng7 tioh8 iu2-seng i2-lai5 thau5 chit8 siang sin-e5-a2, li7-khui goa2 e5 ka-hiong, goa2 ka7 koan5-koan5 e5 soann ko3-piat8, kau7-kau7 e5 bu7 ko3-piat8, koh kap chit8 e5 chit8 e5 bin7 bo5 chhio3-iong5 e5 chhu3-pinn ko3-piat8.M7 chaiui7 siann2-mih, goa2 e5 bak8-sai2 chit8 tih chit8 tih lin3--loh8-lai5, kiann5 kau3 chng-a2-khau2, Fulateng tut8-jian5-kan ui3 chhau2-chang5 lai7-bin7 chau2--chhut-lai5, sang3 goa2 chit8 ki pit, i kio3 goa2 ai3 sia2 phoe hou7--i, chit ki pit soah pinn3-cho3 goa2 ui5-it e5 chiok-hok."
        ],
        [
          "就是按呢，我綴兩个生分的阿叔來到台北，規路in攏對我袂bai2，in予我啉汽水，猶閣有真芳真好食的便當通食，遮的物件阮愛佇豐年祭的時陣才食會著，嘛是我佇山頂毋捌享受過的待遇，心內實在真歡喜。",
          "To7 si7 an2-ne, goa2 toe3 nng7 e5 chhenn-hun7 e5 a-chek lai5 kau3 Tai5-pak, kui lou7 in long2 tui3 goa2 be7-bai2, in hou7 goa2 lim khi3-chui2, iau2 koh u7 chin phang chin ho2-chiah8 e5 pian7-tong thang chiah8, chiah-e5 mih8-kiann7 goan2 ai3 ti7 hong-lian5-che3 e5 si5-chun7 chiah chiah8 e7 tioh8, ma7 si7 goa2 ti7 soann-teng2m7 bathiang2-siu7--koe3 e5 thai7-gu7, sim-lai7 sit8-chai7 chin hoann-hi2."
        ],
        [
          "後來，阮來到一條真深真長的巷仔內底，行入去其中的一間厝，我猶未赴看清楚厝內的設備，就予阿姨tshua7 入去房間內底，房間雖然無大間，毋閣真媠，有一頂軟軟的眠床唅一个梳妝台，猶閣有真媠的床單唅會踅的椅仔。這个房間無窗仔門，看袂著外口的世界，佳哉，有一台會吹涼風的機械，in予我tua3 tsiah媠的房間，閣予我吹涼風的機械，我真歡喜。",
          "Au7-lai5, goan2 lai5 kau3 chit8 tiau5 chin chhim chin tng5 e5 hang7-a2 lai7-te2, kiann5 jip8khi3 ki5-tiong e5 chit8 keng chhu3, goa2 iau2 be7-hu3 khoann3 chheng-chho2 chhu3-lai7 e5 siat-pi7, to7 hou7 a-i5 chhoa7 jip8khi3 pang5-keng lai7-te2, pang5-keng sui-jian5 bo5 toa7 keng, m7-koh chin sui2, u7 chit8 teng2 nng2-nng2 e5 bin5-chhng5 ham7 chit8 e5 se-chong-tai5, iau2 koh u7 chin sui2 e5 chhng5-toann ham7 e7 seh8 e5 i2-a2. Chit e5 pang5-keng bo5 thang-a2-mng5, khoann3 be7 tioh8 goa7-khau2 e5 se3-kai3, ka-chai3, u7 chit8 tai5 e7 chhoe liang5-hong e5 ki-hai5, in hou7 goa2 toa3 chiah sui2 e5pang5-keng, koh hou7 goa2 chhoe liang5-hong e5 ki-hai5, goa2 chin hoann-hi2."
        ]
      ],
      "篇名": "我才十四歲"
    },
    {
      "作者": "劉雅琪",
      "段": [
        [
          "彼件藝術品，恬恬佇美術館的展覽室，光線對天棚照落來，伊長long3-long3的頭鬃，予反射的光線照甲烏lu-lu閣帶閃金，親像沖落來的水（水chhiang5）仝款，勻勻仔流落來一陣一陣的紅嬰仔芳；一雙幼綿綿的雙手佇細角花的洋裝，uan7-na7 現uan7-na7 覕，斟酌ka7看，彼指頭仔長長幼幼，是一雙真gau5彈鋼琴的雙手；一對目睭tenn3出全部的靈魂，靈魂射向展覽室彼幅圖「查某人」，伊的目睭就親像一面鏡，嘛出現彼个「查某人」的形影。",
          "hit kiann7 ge7-sut8-phin2, tiam7-tiam7 ti7 bi2-sut8-koan2 e5 tian2-lam2-sek, kng-soann3 ui3 thian-pong5 chhio7--loh8-lai5, i tng5-long3-long3 e5 thau5-chang, hou7 hoan2-sia7 e5 kng-soann3 chhio7 kah ou-lu-lu koh tai3 siam2-kim, chhin-chhiunn7 chhiang5--loh8-lai5 e5 chui2 (chui2-chhiang5) kang7-khoan2, un5-un5-a2 lau5 loh8lai5 chit8 chun7 chit8 chun7 e5 ang5-enn-a2 phang; chit8 siang iu3-mi-mi e5 siang-chhiu2 ti7 se3-kak-hoe e5 iunn5-chong, oan7-na7 hian7 oan7-na7 bih, chim-chiok ka7 khoann3, he cheng2-thau5-a2 tng5-tng5 iu3-iu3, si7 chit8 siang chin gau5 toann5 kng3-khim5 e5 siang-chhiu2; chit8 tui3 bak8-chiu tenn3 chhut choan5-pou7 e5 leng5-hun5, leng5-hun5 sia7 hiong3 tian2-lam2-sek hit paktou5 “cha-bou2-lang5”, i e5 bak8-chiu to7 chhin-chhiunn7 chit8 bin7 kiann3, ma7 chhut-hian7 hit e5 “cha-bou2-lang5” e5 heng5-iann2."
        ],
        [
          "查某人就按呢看咧看咧，共目眉看甲結規球，共元氣看kah變成破風的車內奶。一時，齷齟的憂悶對心肝穎仔寬寬仔衝起去到嚨喉，窒誠久才閣轉入去心肝底。長久以來，一直予身軀佮形象關佇監獄內底，一場社會觀佮藝術品的惡夢。",
          "Cha-bou2-lang5 to7 an2-ne khoann3--leh khoann3--leh, ka7 bak8-bai5 khoann3 kah kiat-kui-kiu5, ka7 goan5-khi3 khoann3 kah pinn3-chiann5 phoa3-hong e5 chhia-lai7-leng. Chit8-si5, ak-chak e5 iu-bun7 ui3 sim-koann inn2-a2 khoann-khoann-a2 chheng3 khi2khi3 kau3 na5-au5, that chiann5 ku2 chiah koh choan2 jip8khi3 sim-koann-te2. Tng5-ku2 i2-lai5, it-tit8 hou7 sin-khu kap heng5-siong7koainn ti7 kann-gak8 lai7-te2, chit8 tiunn5 sia7-hoe7-koan kap ge7-sut8-phin2 e5 ok-bang7."
        ],
        [
          "拄仔有記智的時，伊就共彼仙金頭毛的『洋娃娃』攬牢牢，看厝邊的查poo囡仔peh樹仔、掠四跤仔，佇工地附近擲沙球，見擺伊攏看甲目睭金金金，毋閣媽媽講這毋是查某囡仔的耍法，tshit迌伴嘛講遮爾垃sap，無適合咱查某囡仔。電視頂懸彼个長頭毛、穿長裙，手ng2邊閣滾LACE的姊姊有夠媠，彼e5姊姊嘛袂遮爾野馬，袂耍甲規身軀重汗。就按呢，伊kan-tann耍『洋娃娃』，扮「爸爸、媽媽」、「新郎、新娘」的囡仔戲；行路的時，兩枝跤袂輸一雙箸仝款夾牢牢；笑的時，看袂著伊的喙齒。大部分時間，伊攏ka2-na2彼仙徛佇學校門跤口蔣介石的銅像仝款，柴柴袂振動。",
          "Tu2-a2 u7 ki3-ti3 e5 si5, i to7 ka7 hit sian kim-thau5-mou e5『洋娃娃』lam2 tiau5-tiau5, khoann3 chhu3-pinn e5 cha-pou gin2-a2 peh chhiu7-a2, liah8 si3-kha-a2, ti7 kang-te7 hu7-kin7 tan3 soa-kiu5, kian3-pai2 i long2 khoann3 kah bak8-chiu kim-kim-kim, m7-koh ma-ma kong2 chem7 si7cha-bou2 gin2-a2 e5 sng2-hoat, chhit-tho5-phoann7 ma7 kong2 chiah-ni7 lah-sap, bo5 sek-hap8 lan2 cha-bou2 gin2-a2. Tian7-si7 teng2-koan5 hit e5 tng5-thau5-mou, chheng7 tng5-kun5, chhiu2-ng2 pinn koh kun2 LACE e5 che-che u7-kau3 sui2, hit e5 che-che ma7 be7 chiah-ni7 ia2-be2, be7 sng2 kah kui sin-khu tang7-koann7. To7 an2-ne, i kan-tann sng2『洋娃娃』, pan7 “pa-pa, ma-ma”, “新郎, 新娘” e5 gin2-a2-hi3; kiann5-lou7 e5 si5, nng7 ki kha be7-su chit8 siang ti7 kang7-khoan2 giap tiau5-tiau5; chhio3 e5 si5, khoann3 be7 tioh8 i e5 chhui3-khi2. Toa7 pou7-hun7 si5-kan, i long2 ka2-na2 hit sian khia7 ti7 hak8-hau7 mng5-kha-khau2 Chiunn2 Kai3-sit8 e5 tang5-chhiunn7 kang7-khoan2, chha5-chha5 be7 tin2-tang7."
        ],
        [
          "讀冊了後，伊的頭鬃已經留到超過肩胛頭矣，學仔內底一寡tih-tuh的查poo囡仔，in上愛扭伊對頭殼頂斾落肩胛後的牛尾溜，in便若扭，伊隨就吼，親像免錢的『手動玩具』──GAME GIRL，而且閣予伊一个封號「愛哭e5」。伊是一个誠樂觀的查某囡仔，毋但無受氣，心內顛倒真歡喜無予人號做「赤查某」。學校的老師嘛誠呵咾伊，因為伊毋但乖、聰明，閣真搰力讀冊；見若檢查『手帕、手指』，伊逐擺攏合格。伊身軀不時都芳貢貢，厝內的房間嘛收甲整齊清氣。這嘛莫怪，若有一工無洗身軀，伊就會見笑甲欲鑽入去thoo5跤；有一日無清房間，就會歹勢甲無想欲做人。",
          "Thak8-chheh liau2-au7, i e5 thau5-chang i2-keng lau5 kau3 chhiau-koe3 keng-kah-thau5--a, oh8-a2 lai7-te2 chit8-koa2 tih-tuh e5 cha-pou gin2-a2, in siong7 ai3 giu2 i ui3 thau5-khak teng2 phoah8 loh8 keng-kah-au7 e5 gu5-boe2-liu, in pian7-na7 giu2, i sui5 to7 hau2, chhin-chhiunn7 bian2 chinn5e5『手動玩具』----GAME GIRL, ji5-chhiann2 koh hou7 i chit8 e5 hong-ho7 “ai3-khau3--e5”. I si7 chit8 e5 chiann5 lok8-koan e5 cha-bou2 gin2-a2, m7-na7 bo5 siu7-khi3, sim-lai7 tian-to3 chin hoann-hi2 bo5 hou7 lang5 ho7-cho3 “chhiah-cha-bou2”. Hak8-hau7 e5 lau7-su ma7 chiann5 o-lo2--i, in-ui7 i m7-na7 koai, chhong-beng5, koh chin kut-lat8 thak8-chheh; kinn3-na7 kiam2-cha『手帕, 手指』, i tak8 pai2 long2 hap8-keh. I sin-khu put-si5 to phang-kong3-kong3, chhu3-lai7 e5 pang5-keng ma7 siu kah cheng2-che5 chheng-khi3. Che ma7bok8-koai3, na7 u7 chit8 kang bo5 se2 sin-khu, i to7 e7 kian3-siau3 kah beh chng3 jip8khi3 thou5-kha; u7 chit8 jit8 bo5 chheng pang5-keng, to7 e7 phainn2-se3 kah bo5 siunn7 beh cho3-lang5."
        ],
        [
          "佇第一粒柱仔籽對鼻仔頂發出來開始，胸坎用兩片荷花葉包起來的時陣，伊閣用身軀共貞節奉佇佛桌頂，早暗三枝香，向伊的身軀拜三拜，暗暝會煞著，荒野山海會沖著，當然追求愛慾的權利嘛愛甲真好笑，不時提報紙頂面的社會新聞佮歷史小說『冰清玉潔』的女主角來加強家己的身體意識；另外一方面，閣拍拚tshue7神主牌仔來峙伊所有的貞操，欲過爽爽快快、無頭無腦快樂的日子。",
          "Ti7 te7-it liap8 thiau7-a2-chi2 ui3 phinn7-a2 teng2 puh--chhut-lai5 khai-si2, heng-kham2 iong7 nng7 phinn3 ho5-hoe-hioh8 pau--khi2-lai5 e5 si5-chun7, i koh iong7 sin-khu ka7 chin-chiat hong7 ti7put8-toh teng2, cha2-am3 sann ki hiunn, hiong3 i e5 sin-khu pai3 sann-pai3, am3-me5 e7 soah--tioh8, hong-ia2 soann-hai2 e7 chhiong--tioh8, tong-jian5 tui-kiu5 ai3-iok8 e5 koan5-li7 ma7 ai3 kah chin ho2-chhio3, put-si5 theh8 po3-choa2 teng2-bin7 e5 sia7-hoe7 sin-bun5 kap lek8-su2 siau2-soat『冰清玉潔』e5 lu2-chu2-kak lai5 ka-kiong5 ka-ti7 e5 sin-the2 i3-sek; leng7-goa7 chit8 hong-bin7, koh phah-piann3 chhoe7 sin5-chu2-pai5-a2 lai5 chhai7 i sou2-u7 e5 chin-chhau, beh koe3 song2-song2 khoai3-khoai3, bo5 thau5 bo5 nau2 khoai3-lok8 e5 jit8-chi2."
        ],
        [
          "過去實在有一段活潑的童年，彼陣無『洋娃娃』，嘛無分thoo5沙佮水、紙，毋知啥乜是好，啥乜是bai2，當然，連記智嘛無留落來。",
          "Koe3-khi3 sit8-chai7 u7 chit8 toann7 oah8-phoat e5 tong5-lian5, hit-chun7 bo5『洋娃娃』, ma7 bo5 hun thou5-soa kap chui2, choa2,m7 chaisiann2-mih si7 ho2, siann2-mih si7 bai2, tong-jian5, lian7 ki3-ti3 ma7 bo5 lau5--loh8-lai5."
        ],
        [
          "伊恬恬注神看彼幅「查某人」的圖，一陣天昏地暗了後，目睭的形影變成美術館的大門，哀愁的心情予外口的風吹無去。行出大門，一陣一陣的鬰悴就燒熱起來。「這軀衫，毋知伊有佮意無？」就按呢，伊共彼粒掠袂牢的心臟紥牢咧，坐佇彼間氣氛四是閣整齊健康的咖啡廳，靜靜等待伊的查poo人出現。",
          "I tiam7-tiam7 chu3-sin5 khoann3 hit pak “cha-bou2-lang5” e5 tou5, chit8 chun7 thian-hun-te7-am3 liau2-au7, bak8-chiu e5 heng5-iann2 pinn3-chiann5 bi2-sut8-koan2 e5 toa7-mng5, ai-chhiu5 e5 sim-cheng5 hou7 goa7-khau2 e5 hong chhoe bo5 khi3. Kiann5 chhut toa7-mng5, chit8 chun7chit8 chun7 e5 ut-chut to7 sio-joah8--khi2-lai5. “Chit su sann,m7 chaii u7 kah-i3--bo5?” To7 an2-ne, i ka7 hit liap8 liah8 be7 tiau5 e5 sim-chong7 chah tiau5--leh, che7 ti7 hit keng khi3-hun su3-si7 koh cheng2-che5 kian7-khong e5 ka-pi-thiann, cheng7-cheng7 tan2-thai7 i e5 cha-pou-lang5 chhut-hian7."
        ],
        [
          "美術館的藝術品「查某人」，伊嘛佇清氣無污染的展覽室內底等待，等待彼个留喙鬚、穿破衫的藝術家先生共伊紥轉去。",
          "Bi2-sut8-koan2 e5 ge7-sut8-phin2 “cha-bou2-lang5”, i ma7 ti7 chheng-khi3 bo5 u-jiam2 e5 tian2-lam2-sek lai7-te2 tan2-thai7, tan2-thai7 hit e5 lau5 chhui3-chhiu, chheng7 phoa3-sann e5 ge7-sut8-ka sian-sinn ka7 i chah--tng2-khi3."
        ]
      ],
      "篇名": "藝術品"
    },
    {
      "作者": "Siau Lah-jih",
      "段": [
        [
          "「各位房長、各位兄弟：逐个閣勞煩巡巡看看咧！看有綴無著陣、身苦病痛、傷過忝頭的無？一路飛來誠勞苦，今，已經來到中部地界，下面就是出名的濁水溪，濁水溪過去逐个就小衝較懸淡薄仔，借春天的風勢，然後放予伊輕鬆仔飛，像『滑翔機、三角翼』按呢慢慢仔趨落去，連鞭就到半線的地頭。八卦山脈的地形佮位置著愛掠hoo7好，掠hoo7準，遐有一仙大佛為記，毋通袂記得。",
          "“Kok ui7 pang5-tiunn2, kok ui7 hiann-ti7: tak8-e5 koh lo5-hoan5 sun5-sun5 khoann3-khoann3--leh! Khoann3 u7 toe3 bo5 tioh8 tin7, sin-khou2 penn7-thiann3, siunn koe3 thiam2-thau5--e5 bo5? Chit8-lou7 poe--lai5 chiann5 lo5-khou2, tann, i2-keng lai5 kau3 tiong-pou7 te7-kai3, e7-bin7 to7 si7 chhut-mia5 e5 Lo5-chui2-khe, Lo5-chui2-khe koe3--khi3 tak8-e5 to7 sio2 chheng3 khah koan5--tam7-poh8-a2, chioh chhun-thinn e5 hong-se3, jian5-au7 pang3 hou7 i khin-sang-a2 poe, chhiunn7『滑翔機, 三角翼』an2-ne ban7-ban7-a2 chhu--loh8-khi3, liam5-mi to7 kau3 Poann3-soann3 e5 te7-thau5. Pat-koa3 soann-meh8 e5 te7-heng5 kap ui7-ti3 tioh8-ai3 liah8 hou7 ho2, liah8 hou7 chun2, hia u7 chit8 sian toa7-put8 ui5 ki3, m7-thang be7-ki3--tit."
        ],
        [
          "永！你做頭前趕去八卦山頂探一下，看有啥乜動靜無？是毋是有鳥仔踏，抑是天羅地網，趕緊轉來報告。」",
          "Eng2! Li2 cho3 thau5-cheng5 koann2 khi3 Pat-koa3-soann teng2 tham3--chit8-e7, khoann3 u7 siann2-mih tong7-cheng7--bo5? Si7m7 si7u7 chiau2-a2-tah8,iah si7thian-lo5 te7-bang7, koann2-kin2 tng2lai5 po3-ko3.”"
        ],
        [
          "「榮仔叔公！我知影，阮隨時就來去！」負責探路顧安全的阿永隨時tshua7 五、六个兄弟，向北一直衝，負責的精神予總領隊阿榮仔感覺真放心。",
          "“Eng5-a2 chek-kong! Goa2 chai-iann2, goan2 sui5-si5 to7 lai5 khi3!” Hu7-chek tham3-lou7 kou3 an-choan5 e5 A-eng2 sui5-si5 chhoa7 gou7, lak8 e5 hiann-ti7, ng3 pak it-tit8 chhiong, hu7-chek e5 cheng-sin5 hou7 chong2-nia2-tui7 A-eng5--a2 kam2-kak chin hong3-sim."
        ],
        [
          "無一tah久仔，探路先鋒阿永in已經斡倒轉來：",
          "Bo5 chit8-tah-ku2-a2, tham3-lou7 sian-hong A-eng2 in i2-keng oat to3-tng2--lai5:"
        ],
        [
          "「報告榮仔叔公！天氣誠好，風誠順，八卦山頂好光景，今仔日閣是禮拜日，有足濟人來佇大佛邊附近咧散步tshit迌看景緻，逐个攏笑咪咪，歡歡喜喜，無啥乜通掛慮，而且樹林內無看著鳥仔踏佮鳥網仔，做咱放心ka7安營無問題。報告完畢！」",
          "“Po3-ko3 Eng5--a2 chek-kong! Thinn-khi3 chiann5 ho2, hong chiann5 sun7, Pat-koa3-soann teng2 ho2 kong-keng2, kin-a2-jit8 koh si7 le2-pai3-jit8, u7 chiok che7 lang5 lai5 ti7 toa7-put8 pinn hu7-kin7 leh san3-pou7 chhit-tho5 khoann3 keng2-ti3, tak8-e5 long2 chhio3-bi-bi, hoann-hoann hi2-hi2, bo5 siann2-mih thang khoa3-lu7, ji5-chhiann2 chhiu7-na5 lai7 bo5 khoann3 tioh8 chiau2-a2-tah8 kap chiau2-bang7-a2, cho3 lan2 hong3-sim ka7 an-iann5 bo5 bun7-te5. Po3-ko3 oan5-pit8!”"
        ],
        [
          "「猶有其他各樣的狀況無？」",
          "“Iau2 u7 ki5-thann koh-iunn7 e5 chong7-hong2 bo5?”"
        ],
        [
          "「有人的所在真鬧熱，無人的樹林內kan-tann有一寡鳥隻佇遐tshi-tshi-tshuh8-tshuh8，唱歌抐曲、phong7-tshiak8跳舞，快樂的心情比人無較輸。」想袂到阿永觀察甲遮入心、遮詳細。",
          "“U7 lang5 e5 sou2-chai7 chin lau7-jiat8, bo5 lang5 e5 chhiu7-na5 lai7 kan-tann u7 chit8-koa2chiau2-chiah ti7 hia chhi-chhi-chhuh8-chhuh8, chhiunn3-koa la7-khek, phong7-chhiak8 thiau3-bu2, khoai3-lok8 e5 sim-cheng5 pi2 lang5 bo5 khah su.” Siunn7 be7 kau3 A-eng2 koan-chhat kah chiah jip8-sim, chiah siong5-se3."
        ],
        [
          "各位房長，各位兄弟：逐个注意聽，安營的營地八卦山咧欲到，大佛佇頭前遐有看著honn7，各房隊長隊伍小整理一下，tshue7較揜貼的樹林內安營，毋通倚車路邊，車路邊人濟、車濟誠危險，而且傷la7-chak8、傷鬧熱會予囡仔驚著，按呢知影矣honnh？準備紮營……」",
          "Kok ui7 pang5-tiunn2, kok ui7 hiann-ti7: tak8-e5 chu3-i3 thiann, an-iann5 e5 iann5-te7 Pat-koa3-soann teh-beh kau3, toa7-put8 ti7 thau5-cheng5 hia u7 khoann3 tioh8 honn7, kok pang5 tui7-tiunn2 tui7-ngou2 sio2 cheng2-li2--chit8-e7, chhoe7 khah iap-thiap8 e5 chhiu7-na5 lai7 an-iann5, m7-thang oa2 chhia-lou7 pinn, chhia-lou7 pinn lang5 che7, chhia che7 chiann5 gui5-hiam2, ji5-chhiann2 siunn la7-chak8, siunn lau7-jiat8 e7 hou7 gin2-a2 kiann tioh8, an2-ne chai-iann2--a honnh? Chun2-pi7 chat-iann5…...”"
        ],
        [
          "一路飛來千外里，有夠悿，榮仔想欲小歇睏一下，無，遐的猴囡仔連鞭又閣吵欲聽講古，就無通歇喘啦。",
          "Chit8-lou7 poe--lai5 chheng goa7 li2, u7-kau3 thiam2, Eng5--a2 siunn7 beh sio2 hioh-khun3--chit8-e7, bo5, hiah-e5 kau5-gin2-a2 liam5-mi iu7-koh chha2 beh thiann kong2-kou2, to7 bo5 thang hioh-chhoan2--lah."
        ],
        [
          "「喂！慢且是咧啦！危險ooh！各位隊長，趕緊叫逐个閣飛懸毋通落基地，有聽著無？危險啦……」開路先鋒阿永彼五、六个兄弟緊張甲凊汗一直流，喝甲強欲莦聲：",
          "“Oeh! Ban7-chhiann2-si7--lehlah! Gui5-hiam2--ouh! Kok ui7 tui7-tiunn2, koann2-kin2 kio3 tak8-e5 koh poe koan5 m7-thang loh8 ki-te7, u7 thiann--tioh8-bo5 ? Gui5-hiam2--lah.....” Khui-lou7 sian-hong A-eng2 hit gou7, lak8 e5 hiann-ti7 kin2-tiunn kah chhin3-koann7 it-tit8 lau5, hoah kah kiong7-beh sau-siann:"
        ],
        [
          "「榮仔叔公！較緊起來！你看彼體育場東爿，遐的人群是咧創啥？咿咿呵呵，喊喊喝喝，也有峙旗仔，也有搭布棚仔，有人提吊鏡，有人ki2-ki2指指，逐粒頭殼攏khian3天khian3天向對咱遮來，大概無好空的款ooh，看破趕緊越方向，徙對別位來去！」",
          "“Eng5--a2 chek-kong! Khah kin2 khi2--lai5! Li2 khoann3 he the2-iok8-tiunn5 tang-peng5, hiah-e5 lang5-kun5 si7 leh chhong3 siann2? I-i o-o, han2-han2 hoah-hoah, ia7 u7 chhai7 ki5-a2, ia7 u7 tah pou3-penn5-a2, u7 lang5 theh8 tiau3-kiann3, u7 lang5 ki2-ki2 chi2-chi2, tak8 liap8 thau5-khak long2 khian3-thian khian3-thian ng3 ui3 lan2 chia lai5, tai7-khai3 bo5 ho2-khang e5 khoan2--ouh, khoann3-phoa3 koann2-kin2 oat hong-hiong3, soa2 tui3 pat8-ui7 lai5-khi3!”"
        ],
        [
          "「張持無蝕本，恁的顧慮誠著，毋閣，今，臨時臨iau7欲徙去佗位？…小等一下，緊事寬辦，mai3急mai2緊張，予我斟酌看詳細，才做決定。」",
          "“Tiunn-ti5 bo5 sit8-pun2, lin2 e5 kou3-lu7 chiann5 tioh8, m7-koh, tann, lim5-si5 lim5-iau7 beh soa2 khi3 toh-ui7? ... Sio2-tan2--chit8-e7, kin2-su7 khoann pan7, mai3 kip mai2 kin2-tiunn, hou7 goa2 chim-chiok khoann3 siong5-se3, chiah cho3 koat-teng7.”"
        ],
        [
          "「Hann5！」",
          "“Hann5!”"
        ],
        [
          "榮仔有影是老經驗，總領隊就是總領隊，實在無簡單，看伊老神在在，飛踮半空中，展開伊利劍劍的鷹仔目，巡視八卦山頂每一跡，尤其是人濟的所在，伊特別注意，特別注神佇人的穿插佮面腔目神，看in逐个穿甲媠咚咚，毋是休閒服，就是運動衫褲，面容像春天的花蕊，歡頭喜面，不時都看對有鷹仔的所在，喙笑目笑，比比指指；啊！有矣！「鷹揚八卦」的橫批隨風撇來撇去，啊，彼是咧迎接咱來到遮啦！",
          "Eng5--a2 u7-iann2 si7 lau7 keng-giam7, chong2-nia2-tui7 to7 si7 chong2-nia2-tui7, sit8-chai7 bo5 kan2-tan, khoann3 i lau2-sin5 chai7-chai7, poe tiam3 poann3-khong tiong, tian2-khui i lai7-kiam3-kiam3 e5 eng-a2-bak8, sun5-si7 Pat-koa3-soann teng2 mui2 chit8jiah, iu5-ki5 si7 lang5 che7 e5 sou2-chai7, i tek8-piat8 chu3-i3, tek8-piat8 chu3-sin5 ti7 lang5 e5 chheng7-chhah kap bin7-chhiunn bak8-sin5, khoann3 in tak8-e5 chheng7 kah sui2-tang-tang,m7 si7hiu-eng5-hok8, to7 si7 un7-tong7 sann-khou3, bin7-iong5 chhiunn7 chhun-thinn e5 hoe-lui2, hoann-thau5 hi2-bin7, put-si5 to khoann3 tui3 u7 eng-a2 e5 sou2-chai7, chhui3 chhio3 bak8 chhio3, pi2-pi2 chi2-chi2; ah! U7--a! “Eng iong5 Pat-koa3” e5 hoainn5-phoe sui5 hong phiat lai5 phiat khi3, ah, he si7 leh ngia5-chih lan2 lai5 kau3 chia--lah!"
        ]
      ],
      "篇名": "南路鷹，一萬死九千──鷹揚八卦"
    },
    {
      "作者": "Asia Jilimpo",
      "段": [
        [
          "朋友來阮兜坐的時，拄食飽晝猶未赴收碗箸，看桌頂的菜佮鹹，笑笑問講：「也無請人客，哪會食遮好？」我無張無持應講：「哪有，啊都普水雞仔度咧！」朋友聽無，我才智覺著這句是kan-tann佇阮彼个庄頭才時行的。",
          "Peng5-iu2 lai5 goan2 tau che7 e5 si5, tu2 chiah8-pa2-tau3 iau2 be7-hu3 siu oann2-ti7, khoann3 toh-teng2 e5 chhai3 kap kiam5, chhio3-chhio3 mng7 kong2: “Ia7 bo5 chhiann2 lang5-kheh, nah e7 chiah8 chiah ho2?” Goa2 bo5 tiunn bo5 ti5 in3 kong2: “Nah u7, ah8 to phou2 chui2-ke-a2 tou7--leh!” Peng5-iu2 thiann bo5, goa2 chiah ti3-kak tioh8 chit ku3 si7 kan-tann ti7 goan2 hit e5 chng-thau5 chiah si5-kiann5--e5."
        ],
        [
          "我讀國民學校進前，猶算是囡仔，有特權免做工課，大人去田裡拚甲烏ma3-ma3規身軀汗的時，我揹小妹兼tshua7 小弟佮隔壁的客人囡仔咧掩嘓雞、覕相tshue7，用Ho7-lo2腔的客話佮in踢ong2跳箍仔。阮庄裡一半Ho7-lo2一半客，客佮Ho7-lo2攏會曉聽對方的話，較淺的客話Ho7-lo2人嘛會講淡薄仔，自來無族群問題。",
          "Goa2 thak8 kok-bin5 hak8-hau7 chin3-cheng5, iau2 sng3 si7 gin2-a2, u7 tek8-koan5 bian2 cho3 khang-khoe3, toa7-lang5 khi3 chhan5--nih piann3 kah ou-ma3-ma3 kui sin-khu koann7 e5 si5, goa2 ainn7 sio2-moe7 kiam chhoa7 sio2-ti7 kap keh-piah e5kheh-lang5 gin2-a2 leh am-kok-ke, bih-sio-chhoe7, iong7 Ho7-lo2-khiunn e5kheh-oe7kap in that ong2-thiau3-khou-a2. Goan2 chng--nih chit8-poann3 Ho7-lo2 chit8-poann3 kheh, kheh kap Ho7-lo2 long2 e7-hiau2 thiann tui3-hong e5 oe7, khah chhian2 e5kheh-oe7Ho7-lo2 lang5 ma7 e7 kong2--tam7-poh8-a2, chu7-lai5 bo5 chok8-kun5 bun7-te5."
        ],
        [
          "入國校頭一个禮拜日，阿爸講我咧讀冊矣，是大人矣，愛共厝裡鬥作穡，喊我牽牛出去飼。你看西部的影戲，看in騎馬kam2捌欣羨過？進前我便看著較大的囡仔騎牛去飼，攏足想欲佮in仝款，阿爸叫我去飼牛，我是真歡喜。我共牛牽出來，就欲peh起lih騎，檢采傷細漢，煞peh袂起lih，阿爸講愛叫牛先un落來，我才有法度起lih伊的尻脊骿。牛就是毋肯un低，我想欲對伊的後跤關節khang3起lih，伊用尾溜共我sut，閣越頭共我gin5。阿爸先共我抱起lih，才教我講，等牽牛去溝仔底ko7 浴的時，伊就會un落，啊若無，就愛飼慣勢，佮我熟似了後，才指揮伊會行。",
          "Jip8 kok-hau7 thau5 chit8 e5 le2-pai3-jit8, a-pa kong2 goa2 leh thak8-chheh--a, si7 toa7-lang5--a, ai3 ka7 chhu3--nih tau3 choh-sit, hiam3 goa2 khan gu5 chhutkhi3 chhi7. Li2 khoann3 se-pou7 e5 iann2-hi3, khoann3 in khia5-be2 kam2 bat him-sian7--koe3? Chin3-cheng5 goa2 pian7 khoann3 tioh8 khah toa7 e5 gin2-a2 khia5 gu5 khi3 chhi7, long2 chiok siunn7 beh kap in kang7-khoan2, a-pa kio3 goa2 khi3 chhi7-gu5, goa2 si7 chin hoann-hi2. Goa2 ka7 gu5 khan--chhut-lai5, to7 beh peh khi2lih khia5, kiam2-chhai2 siunn se3-han3, soah peh be7 khi2--lih, a-pa kong2 ai3 kio3 gu5 seng un--loh8-lai5, goa2 chiah u7 hoat-tou7 khi2lih i e5 kha-chiah-phiann. Gu5 to7 si7 m7kheng2 un ke7, goa2 siunn7 beh tui3 i e5 au7-kha koan-chat khang3--khi2-lih, i iong7 boe2-liu ka7 goa2 sut, koh oat8-thau5 ka7 goa2 gin5. A-pa seng ka7 goa2 pho7--khi2-lih, chiah ka3 goa2 kong2, tan2 khan gu5 khi3 kau-a2-te2 ko7-ek8 e5 si5, i to7 e7 un--loh8, ah8 na7 bo5, to7 ai3 chhi7 koan3-si3, kap goa2 sek8-sai7 liau2-au7, chiah chi2-hui i e7 kiann5."
        ],
        [
          "庄跤囡仔毋是規年thang3天攏咧飼牛，有時仔是去割蔗尾轉來予伊食。過春了後，草仔青青，共牛牽出去行春踏青，也算是對伊駛手耙、掛耙、luah8筒、碌碡、拖犁、拖牛車的報答。溝仔水清幽，予伊入去浸一下，有時仔歡喜，伊也會藏水沬予我看。我共學校分的課本紮咧，騎佇牛尻脊骿，隨在伊四界散步、食草，我讀我的冊，免驚會出問題，kan-tann顧莫予伊去食著別人播的稻仔就好。",
          "Chng-kha gin2-a2m7 si7kui ni5 thang3 thinn long2 leh chhi7-gu5, u7-si5-a2 si7 khi3 koah chia3-boe2 tng2lai5 hou7 i chiah8. Koe3 chhun liau2-au7, chhau2-a2 chhenn-chhenn, ka7 gu5 khan chhut khi3 kiann5-chhun tah8-chhenn, ia7 sng3 si7 tui3 i sai2 chhiu2-pe5, koa3-pe5, loah8-tang5, lak8-tak8, thoa-le5, thoa gu5-chhia e5 po3-tap. Kau-a2-chui2 chheng-iu, hou7 i jip8khi3 chim3--chit8-e7, u7-si5-a2 hoann-hi2, i ia7 e7 chhang3-chui2-bi7 hou7 goa2 khoann3. Goa2 ka7 hak8-hau7 pun e5 kho3-pun2 chah--leh, khia5 ti7 gu5 kha-chiah-phiann, sui5-chai7 i si3-ke3 san3-pou7, chiah8-chhau2, goa2 thak8 goa2 e5 chheh, bian2 kiann e7 chhut bun7-te5, kan-tann kou3 mai3 hou7 i khi3 chiah8 tioh8 pat8-lang5 po3 e5 tiu7-a2 to7 ho2."
        ],
        [
          "去到田頭仔路，就tng7著真濟庄裡佮我仝年歲抑是比我較大的查poo囡仔嘛騎牛出來，頭改看我飼牛，逐个攏歡喜喝咻：「阿舍嘛出來飼牛矣，咱閣加一个伴！」飼牛囡仔齣頭kai3濟，相招去共人偷挖番薯炕窯，騎牛相戰，有時仔也會挽野菜樹葉假煮食辦公家伙仔。田裡定定會有野兔、竹雞仔，逐个相爭圍，上好食的是田鼠，肉真鮮甜。歇睏日飼牛是我意愛的工課，有一改佇學校，下課，我共兩个拄熟似的同學講，in感覺真心適，約禮拜日欲佮我去飼牛。",
          "Khi3 kau3 chhan5-thau5-a2-lou7, to7 tng7 tioh8 chin che7 chng--nih kap goa2 kang7 ni5-hoe3iah si7pi2 goa2 khah toa7 e5 cha-pou gin2-a2 ma7 khia5-gu5 chhut--lai5, thau5 kai2 khoann3 goa2 chhi7-gu5, tak8-e5 long2 hoann-hi2 hoah-hiu: “A-sia3 ma7 chhutlai5 chhi7-gu5--a, lan2 koh ke chit8 e5 phoann7!” Chhi7-gu5 gin2-a2 chhut-thau5kai3 che7, sio-chio khi3 ka7 lang5 thau ou2 han-chi5 khong3-io5, khia5-gu5 sio-chian3, u7-si5-a2 ia7 e7 ban2 ia2-chhai3 chhiu7-hioh8 ke2 chu2-chiah8 pan7-kong-ke-hoe2-a2. chhan5--nih tiann7-tiann7 e7 u7 ia2-thou3, tek-ke-a2, tak8-e5 sio-chinn ui5, siong7 ho2-chiah8--e5 si7 chhan5-chhu2, bah chin sian-tinn. Hioh-khun3-jit8 chhi7-gu5 si7 goa2 i3-ai3 e5 khang-khoe3, u7 chit8 kai2 ti7 hak8-hau7, ha7-kho3, goa2 ka7 nng7 e5 tu2 sek8-sai7 e5 tong5-oh8 kong2, in kam2-kak chin sim-sek, iok le2-pai3-jit8 beh kap goa2 khi3 chhi7-gu5."
        ],
        [
          "彼工早起，免人吩咐，我to7自動共牛牽出來，灶跤偷khat一搣鹽紮咧，犯勢若炰啥乜物就用會著。騎佇牛頂，沿路攏是青踜踜，蓮蕉花青葉嬌滴滴，予風弄甲勾頭酥腰。粟鳥仔順牛車溝路跳san2筅看牛行倚來，也袂驚，等牛跤欲到矣才飛起來，綴阮後壁啁啁叫。我規氣the佇牛的尻脊骿，據在伊拖，看khong2的天頂有幾蕊雲泅過，喙裡na2哼牛犁仔歌。",
          "Hit kang chai2-khi2, bian2 lang5 hoan-hu3, goa2 to7 chu7-tong7 ka7 gu5 khan--chhut-lai5, chau3-kha thau khat chit8 me iam5 chah--leh, hoan7-se3 na7 pu5 siann2-mih mih8 to7 iong7 e7 tioh8. Khia5 ti7 gu5 teng2, ian5-lou7 long2 si7 chhenn-leng3-leng3, lian5-chiau-hoe chhenn-hioh8kiau-tih-tih, hou7 hong lang7 kah kau-thau5 sou-io. Chhek-chiau2-a2 sun7 gu5-chhia-kau-lou7 thiau3 san2-chheng2 khoann3 gu5 kiann5 oa2--lai5, ia7 be7 kiann, tan2 gu5-kha beh kau3--a chiah poe--khi2-lai5, toe3 goan2 au7-piah chhiuh-chhiuh-kio3. Goa2 kui-khi3 the ti7 gu5 e5 kha-chiah-phiann, ku3-chai7 i thoa, khoann3 khong2 e5 thinn-teng2 u7 kui2 lui2 hun5 siu5--koe3, chhui3--nih na2 hainn gu5-le5-a2-koa."
        ]
      ],
      "篇名": "飼牛囡仔普水雞仔度"
    }
  ]
}
