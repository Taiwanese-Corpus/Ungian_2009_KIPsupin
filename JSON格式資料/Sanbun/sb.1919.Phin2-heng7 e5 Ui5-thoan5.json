{
  "作者": "H. S. K.",
  "出版年": "1919",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "Ti7 主後1730年，有對荷蘭移居ti7 紐約e5 大食酒佮poah8-kiau2--e5 ，叫做Ma2-kek-su e5 子孫，到今仔日190年久，傳9代人。總是對伊e5 子孫所出e5 甚物款？就是做乞食佮浮浪者來死e5 300人。做thai5 人犯受死刑--e5 7人。做強盜、詐欺、偷提 來受刑罰--e5 63人。因為lim 酒來致到生子破相佮夭壽死e5 種類--e5 有400人。入慈善病院--e5 310人。做娼妓--e5 50人。普通生活--e5 20人，總是hit 中間也有10人對去監獄穿紅衫仔所學習e5 工藝來得著糊口e5 啦！",
          "Ti7 Chu2-au7 1730 ni5, u7 tui3 Ho5-lan5 i5-ki ti7 Liu2-iok8 e5 toa7 chiah8-chiu2 kap poah8-kiau2--e5, kio3-cho3 Ma2-kek-su e5 kiaN2-sun,kau3 kin-a2-jit8 190 ni5 ku2, thoan5 9 tai7 lang5. Chong2-si7 tui3 i e5 kiaN2-sun sou2 chhut--e5 sim2-mih8 khoan2 ? Chiu7-si7 cho3 khit-chiah8 kap hu5-long7-chia2 lai5 si2--e5 300 lang5. Cho3 thai5-lang5 hoan7 siu7 si2-heng5--e5 7 lang5. Cho3 kiong5-to7, cha3-khi, thau-theh8 lai5 siu7 heng5-hoat8--e5 63 lang5. In-ui7 lim-chiu2 lai5 ti3-kau3 seN-kiaN2 phoa3-siuN3 kap iau2-siu7 si2 e5 cheng2-lui7--e5 u7 400 lang5. Jip8 chu5-sian7 peN7-iN7--e5 310 lang5. Cho3 chhiong-ki--e5 50 lang5. Phou2-thong seng-oah8--e5 20 lang5; chong2-si7 hit tiong-kan ia7 u7 10 lang5 tui3 khi3 kaN-gak8 chheng7 ang5-saN-a2 sou2 hak8-sip8 e5 kang-ge7 lai5 tit tioh8 ou5-khou2 e5 lah !"
        ],
        [
          "Koh 有一個人，就是主後1703年對英國搬去toa3 ti7紐約e5 約拿丹。家庭極善良；誠實e5 基督徒，信仰極深；無食酒，出力作穡； koh 有好教育e5 好名聲人。",
          "Koh u7 chit8 e5 lang5, chiu7-si7 Chu2-au7 1703 ni5 tui3 Eng-kok poaN khi3 toa3 ti7 Liu2-iok8 e5 Iok-na2-tan. Ka-teng5 kek8 sian7-liong5; seng5-sit8 e5 Ki-tok-tou5, sin3-giong2 kek8 chhim; bo5 chiah8-chiu2, chhut-lat8 choh-sit; koh u7 ho2 kau3-iok8 e5 ho2 mia5-siaN lang5."
        ],
        [
          "對伊e5 子孫所出--e5甚物款？今仔日就是第8代人。對伊e5 子孫來做大學總長--e5 13人。大學教授--e5 103人。大學佮師範學校創立者14人。醫生60人。牧師100人。做兵--e5 75人。文學者80人。副大統領1人。全權e5 大使1人。做上下議院議員--e5 20人。對耶魯大學卒業--e5 120人。創設新聞雜誌佮主筆--e5 有18人。子孫e5 興旺發達，真正thang講是光前裕後--啦！",
          "Tui3 i e5 kiaN2-sun sou2 chhut--e5 sim2-mih8 khoan2 ? Kin-a2-jit8 chiu7-si7 te7 8 tai7 lang5.Tui3 i e5 kiaN2-sun lai5 cho3 tai7-hak8 chong2-tiuN2--e5 13 lang5. Tai7-hak8 kau3-siu7--e5 103 lang5. Tai7-hak8 kap Su-hoan7 hak8-hau7 chhong3-lip8-chia2 14 lang5. I-seng 60 lang5. Bok8-su 100 lang5. Cho3 peng--e5 75 lang5. Bun5-hak8-chia2 80 lang5. Hu3 tai7-thong2-leng2 1 lang5. Choan5-koan5 e5 tai7-su2 1 lang5. Cho3 siong7 ha7 gi7-iN7 gi7-oan5--e5 20 lang5. Tui3 Ia5-lou2 Tai7-hak8 chut-giap8--e5 120 lang5. Chhong3-siat Sin-bun5 chap8-chi3 kap chu2-pit--e5 u7 18 lang5. KiaN2-sun e5 heng-ong7 hoat-tat8, chin-chiaN3 thang kong2 si7 kong chian5 ju7 hou7 lah !"
        ],
        [
          "照an2-ni看，父公e5 好歹，關係ti7 子孫是真大！雖然bat好人chhau3抵kham2出著歹子孫，iau2-ku2照理氣，「好果子是好樹所結」。照事實也「好人是對家庭出」出. 20：6. （H. S. K.）",
          "Chiau3 an2-ni khoaN3, pe7 kong e5 ho2-phaiN2, koan-he7 ti7 kiaN2-sun si7 chin toa7 ! Sui-jian5 bat ho2 lang5 chhau3-tu2-kham2 chhut tioh8 phaiN2 kiaN2-sun, iau2-ku2 chiau3 li2-khi3, “Ho2 koe2-chi2 si7 ho2-chhiu7 sou2 kiat”. Chiau3 su7-sit8 ia7 “Ho2 lang5 si7 tui3 ka-teng5 chhut” Chhut. 20 : 6.(H.S.K.)"
        ]
      ],
      "篇名": "Phin2-hing7 e5 Ui5-thuan5"
    }
  ]
}
