{
  "作者": "林清潔",
  "出版年": "1920",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "咱基督教設 ti7 台灣已經有 50 左右年lah。 台灣 e5 百姓有 300 外萬，若是到今仔日來入教 e5 人 iau2-be7 有上 1 萬，an2-ni 敢 m7 是真少嗎？人怎樣 hiah m7 甘願來入這個教？卻是因為濟濟項e5 因端，總是照我看有1項不止關係 e5 窒礙。我 bat 問幾若人講，朋友ah，你怎樣無來信道理？伊應講，信道理好是好，神明無chhai7，這卻無要緊，m7-ku2 公媽無拜，這步阮 boe7 行得。實在咱設教 ti7 這個東洋 e5 所在猶原著淡薄體貼東洋人 e5 習慣；所以若會將這個公媽 e5 事來改良到 hou7 伊無屬 ti7 異端 e5所在，來想一個法度到 hou7 in 猶原有公媽 ti7--teh，就較快 hou7 人來入基督教。今是甚物法度？愚見有幾若項排列ti7下底。",
          "Lan2 Ki-tok-kau3 siat ti7 Tai5-oan5 i2-keng u7 50 cho2-iu7 ni5 lah. Tai5-oan5 e5 peh-siN3 u7 300 goa7 ban7, na7 si7 kau3 kin-na2-jit8 lai5 jip8-kau3 e5 lang5 iau2-be7 u7 chiuN7 chit8 ban7, an2-ni kiam2 m7 si7 chin chio2 mah ? Lang5 chaiN2-iuN7 hiah m7 kam-goan7 lai5 jip8 chit e5 kau3 ? Khiok si7 in-ui7 choe7-choe7 hang7 e5 in-toaN, chong2-si7 chiau3 goa2 khoaN3 u7 chit8 hang7 put-chi2 koan-he7 e5 that-gai7. Goa2 bat mng7 kui2-na7 lang5 kong2, Peng5-iu2 ah, li2 chaiN2-iuN7 bo5 lai5 sin3-to7-li2 ? I in3 kong2, Sin3 to7-li2 ho2 si7 ho2, sin5-beng5 bo5 chhai7, che khiok bo5 iau3-kin2, m7-ku2 kong-ma2 bo5 pai3, chit pou7 goan2 boe7 kiaN5-tit. Sit8-chai7 lan2 siat-kau3 ti7 chit e5 Tang-iuN5 e5 sou2-chai7 iu5-goan5 tioh8 tam7-poh8 the2-thiap Tang-iuN5 lang5 e5 sip8-koan3; sou2-i2 na7 oe7 chiong chit e5 kong-ma2 e5 su7 lai5 kai2-liong5 kau3 hou7 i bo5 siok8 ti7 iN7-toan e5 sou2-chai7, lai5 siuN7 chit8 e5 hoat-tou7 kau3 hou7 in iu5-goan5 u7 kong-ma2 ti7--teh, chiu7 khah khoai3 hou7 lang5 lai5 jip8 Ki-tok-kau3. TaN si7 sim2-mih8 hoat-tou7 ? Gu5-kian3 u7 kui2-na7 hang7 pai5-liat8 ti7 e7-toe2."
        ],
        [
          "1.著將咱 e5 公媽記 ti7 族譜。信徒逐家著實行m7 thang ian5-chhian5。",
          "1. Tioh8 chiong lan2 e5 kong-ma2 ki3 ti7 chok8-phou2. Sin3-tou5 tak8 ke tioh8 sit8-heng5 m7 thang ian5-chhian5."
        ],
        [
          "2.著翕公媽 e5 像。若無像著翕墓牌 e5 像，若無墓牌 e5 像，著寫公媽 e5 名字入 ti7 鏡內掛 ti7 廳nih8，續顯明真尊敬真tui3重 e5 款。",
          "2. Tioh8 hip kong-ma2 e5 siong7. Na7 bo5 siong7 tioh8 hip bong7-pai5 e5 siong7, na7 bo5 bong7-pai5 e5 siong7, tioh8 sia2 kong-ma2 e5 mia5-ji7 jip8 ti7 kiaN3-lai7 kui3 ti7 thiaN--nih8, soa3 hian2-beng5 chin chun-keng3 chin tui3-tiong7 e5 khoan2."
        ],
        [
          "3.每年著有定著某日做某公媽 e5 紀念日。Hit日著請傳道先生到 in 厝做特別家庭 e5 禮拜。彼日傳道先生有好機會thang 勸勉 in 家內 e5 大細，也thang 播揚道理 hou7 hiah-e5 厝邊鄰右來看 e5 人聽。若備辦淡薄 lim 食 e5 事也是無相干，因為 lim 食 e5 事 m7 是屬 ti7 異端：不過 m7 thang 用酒。",
          "3. Mui2 ni5 tioh8 u7 tiaN7-tioh8 bou2 jit8 choe3 bou2 kong-ma2 e5 ki3-liam7 jit8. Hit jit8 tioh8 chhiaN2 thoan5-to7 sian-siN kau3 in chhu3 choe3 tek8-piat8 ka-teng5 e5 le2-pai3. Hit jit8 thoan5-to7 sian-siN u7 ho2 ki-hoe7 thang khoan3-bian2 in ke-lai7 e5 toa7 se3, ia7 thang po3-iong5 to7-li2 hou7 hiah-e5 chhu3-piN lin5-iu7 lai5 khoaN3 e5 lang5 thiaN. Na7 pi7-pan7 tam7-poh8 lim-chiah8 e5 su7 ia7 si7 bo5 siong-kan, in-ui7 lim-chiah8 e5 su7 m7 si7 siok8 ti7 iN7-toan : put-ko3 m7 thang eng7 chiu2."
        ],
        [
          "4.著去巡公媽 e5 墓。本島人 e5 習慣每年 ti7清明前後，就挨挨陣陣去塚埔巡 in 公媽 e5 墓；所以咱也hit時來去巡墓，an2-ni 是真好機會。",
          "4. Tioh8 khi3 sun5 kong-ma2 e5 bong7. Pun2-to2-lang5 e5 sip8-koan3 mui2 ni5 ti7 chheng-beng5 cheng5 au7, chiu7 e-e tin7-tin7 khi3 thiong2-pou sun5 in kong-ma2 e5 bong7; sou2-i2 lan2 ia7 hit si5 lai5 khi3 sun5 bong7, an2-ni si7 chin ho2 ki-hoe7."
        ],
        [
          "今咱信徒去巡墓著怎樣？",
          "TaN lan2 sin3-tou5 khi3 sun5 bong7 tioh8 chaiN2-iuN7 ?"
        ],
        [
          "1.著招傳道先生做陣去。",
          "1.Tioh8 chio thoan5-to7 sian-siN choe3-tin7 khi3."
        ],
        [
          "2.著幾若家聯合同一日去巡，就傳道先生 e5 工較少。",
          "2. Tioh8 kui2-na7 ke lian5-hap8 tang5 chit8 jit8 khi3 sun5, chiu7 thoan5-to7 sian-siN e5 kang khah chio2."
        ],
        [
          "3.著帶鮮花抑是甚物樹葩去獻 ti7 公媽 e5 墓，來顯明紀念 e5 蹤跡。",
          "3. Tioh8 toa3 chhiN-hoe a2 si7 sim2-mih8 chhiu7-pha khi3 hian3 ti7 kong-ma2 e5 bong7, lai5 hian2-beng5 ki3-liam7 e5 chong-chek."
        ],
        [
          "4.到墓 e5 所在著吟詩祈禱，傳道先生著勸勉 in e5 家族，也順續佈道 hou7 hiah-e5 倚來看 e5 人聽。",
          "4. Kau3 bong7 e5 sou2-chai7 tioh8 gim5-si ki5-to2, thoan5-to7 sian-siN tioh8 khoan3-bian2 in e5 ka-chok8, ia7 sun7-soa3 pou3-to7 hou7 hiah-e5 oa2 lai5 khoaN3 e5 lang5 thiaN."
        ],
        [
          "5.若備辦淡薄餅抑是麻糬來分 hou7 hiah-e5 飼牛囡仔，也是不止有心適。",
          "5. Na7 pi7-pan7 tam7-poh8 piaN2 a2 si7 moa5-chi5 lai5 pun hou7 hiah-e5 chhi7-gu5 gin2-a2, ia7 si7 put-chi2 u7 sim-sek."
        ],
        [
          "愚見排列這幾項 hou7 大家參考，若有同意向望大家來實行，若有甚物著改換，請lin2著出頭來參商。 目的是 beh 利益教會，向望hou7人 較愛來入咱基督教。",
          "Gu5-kian3 pai5-liat8 chit kui2 hang7 hou7 tai7-ke chham-kho2, na7 u7 tang5-i3 ng3-bang7 tai7-ke lai5 sit8-heng5, na7 u7 sim2-mih8 tioh8 ke2-oaN7, chhiaN2 lin2 tioh8 chhut-thau5 lai5 chham-siang5. Bok8-tek si7 beh li7-ek kau3-hoe7, ng3-bang7 hou7 lang5 khah ai3 lai5 jip8 lan2 Ki-tok-kau3."
        ],
        [
          "頂面所排列--e5 也無害著基督教 e5 教理，反轉有 thang幫贊本土 e5 基督教 e5 主值來引 chhoa7 in 真濟子孫 e5義務。 我 bat ti7 佈道 e5 時排列頂面所寫hit幾項 hou7 人聽，聽了有人就講，先生聽你所講，論到公媽 e5事來改良親像你所講an2-ni 是真好，m7-ku2 阮 m7 bat看見lin2基督教 e5 人有 an2-ni實行。Lin2是kan-ta 嘴 teh 講 na7-tiaN7。",
          "Teng2-bin7 sou2 pai5-liat8--e5 ia7 bo5 hai7 tioh8 Ki-tok-kau3 e5 kau3-li2, hoan2-tng2 u7 thang pang-chan7 Pun2-thou2 e5 Ki-tok-kau3 e5 chu2-tit8 lai5 in2-chhoa7 in chin choe7 kiaN2-sun e5 gi7-bu7. Goa2 bat ti7 pou3-to7 e5 si5 pai5-liat8 teng2-bin7 sou2 sia2 hit kui2 hang7 hou7 lang5 thiaN, thiaN liau2 u7 lang5 chiu7 kong2, Sian-siN thiaN li2 sou2 kong2, lun7 kau3 kong-ma2 e5 su7 lai5 kai2-liong5 chhin-chhiuN7 li2 sou2 kong2 an2-ni si7 chin ho2, m7-ku2 goan2 m7 bat khoaN3-kiN3 lin2 Ki-tok-kau3 e5 lang5 u7 an2-ni sit8-heng5. Lin2 si7 kan-ta chhui3 teh kong2 na7-tiaN7."
        ],
        [
          "Ai-ah ！咱敢 thang hou7 in an2-ni嫌mah？ 咱敢 m7 著緊來實行，顯出咱也有 teh 紀念咱 e5 祖父嗎？官民會堪得對已經死了 e5 大將 e5 像 e5 面前來行禮，咱做子兒 e5 人敢boe7堪得對咱父母 e5 像 e5 面前行禮mah ？國家會設某日紀念某將軍 e5 日，咱敢 boe7 設某日來紀念咱 e5 父母嗎？",
          "Ai-ah ! lan2 kiam2 thang hou7 in an2-ni hiam5 mah ? Lan2 kiam2 m7 tioh8 kin2 lai5 sit8-heng5, hian2-chhut lan2 ia7 u7 teh ki3-liam7 lan2 e5 chou2-hu7 mah ? KoaN-bin5 oe7 kham-tit tui3 i2-keng si2 liau2 e5 tai7-chiong3 e5 siong7 e5 bin7-cheng5 lai5 kiaN5-le2, lan2 choe3 kiaN2-ji5 e5 lang5 kam2 boe7 kham-tit tui3 lan2 pe7-bu2 e5 siong7 e5 bin7-cheng5 kiaN5-le2 mah ? Kok-ka oe7 siat bou2 jit8 ki3-liam7 bou2 chiong-kun e5 jit8, lan2 kam2 boe7 siat bou2 jit8 lai5 ki3-liam7 lan2 e5 pe7-bu2 mah ?"
        ],
        [
          "愚見寫這幾句有較大膽，向望無合意 e5 先生著相赦免。 抑是有人愛續接來議論這層 e5 事，請 in 著出頭 m7 thang 恬恬，向望到尾大家揀hit個第一好 e5 議論來趁。 抑是 ti7 聚會 e5 時請大家著斟酌這層 e5 事。",
          "Gu5-kian3 sia2 chit kui2 ku3 u7 khah toa7 taN2, ng3-bang7 bo5 hap8-i3 e5 sian-siN tioh8 saN sia3-bian2. A2 si7 u7 lang5 ai3 soa3-chiap lai5 gi7-lun7 chit chan5 e5 su7, chhiaN2 in tioh8 chhut-thau5 m7 thang tiam7-tiam7, ng3-bang7 kau3-boe2 tai7-ke keng2 hit e5 te7-it ho2 e5 gi7-lun7 lai5 than3. A2 si7 ti7 chu7-hoe7 e5 si5 chhiaN2 tai7-ke tioh8 chim-chiok chit chan5 e5 su7."
        ]
      ],
      "篇名": "Ki-tok-too5 e5 Kong-ma2"
    }
  ]
}
