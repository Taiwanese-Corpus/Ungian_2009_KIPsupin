{
  "出版年": "2007",
  "文類": "散文",
  "書名": "臺灣閩南語朗讀文章選輯",
  "書寫系統": "漢羅",
  "資料": [
    {
      "作者": "5656",
      "段": [
        [
          "相片內底的服務小姐，是一九六○~八○年代的快車小姐。",
          "Siong3-phinn3 lai7-te2 e5 hok8-bu7 sio2-chia2, si7 it-kiu2-liok8-khong3 ~ pat-khong3 ni5-tai7 e5 khoai3-chhia sio2-chia2."
        ],
        [
          "快車小姐，就是對號車頂的服務小姐；當時除了火車，公路局的長途對號車嘛有設按呢的服務小姐。",
          "Khoai3-chhia sio2-chia2, to7-si7 tui3-ho7-chhia teng2 e5 hok8-bu7 sio2-chia2; tong-si5 tu5-liau2 hoe2-chhia, kong-lou7-kiok8 e5 tng5-tou5 tui3-ho7-chhia ma7 u7 siat an2-ne e5 hok8-bu7 sio2-chia2."
        ],
        [
          "當年欲應徵對號車的服務小姐，著愛高中出業、身懸一百六十公分以上，愛通華語、台語抑是客語，當然笑容愛甜。In的工課除了提供車頂的服務，愛閣佇車頂賣本島各地的名產佮便當；鐵路局賣的便當，到今猶原予人數念。",
          "Tong-ni5 beh in3-cheng tui3-ho7-chhia e5 hok8-bu7 sio2-chia2, tioh8-ai3 ko-tiong chhut-giap8, sin-koan5 chit8-pah lak8-chap8 kong-hun i2-siong7, ai3 thong Hoa5-gi2, Tai5-gi2 iahsi7 Kheh-gi2, tong-jian5 chhio3-iong5 ai3 tinn. In e5 khang-khoe3 tu5-liau2 the5-kiong chhia teng2 e5 hok8-bu7, ai3 koh ti7 chhiateng2 be7 pun2-to2 kok-te7 e5 beng5-san2 kap pian7-tong; thih-lou7-kiok8 be7 e5 pian7-tong, kau3-tann iu5-goan5 hou7 lang5 siau3-liam7."
        ],
        [
          "有一首台語流行歌曲就叫做〈車頂的媠姑娘〉，歌詞攏形容這寡當時受著大眾歡迎的車頂服務小姐。毋閣後來因為高速公路通車，致使火車的營業一工bai2過一工；為著減少支出，快車小姐嘛只好順應環境，漸漸行入歷史。",
          "U7 chit8 siu2 Tai5-gi2 liu5-heng5 koa-khek to7 kio3-cho3 “Chhia teng2 e5 sui2 kou-niu5”, koa-su5 long2 heng5-iong5 chit-koa2 tong-si5 siu7 tioh8 tai7-chiong3 hoan-geng5 e5 chhia teng2 hok8-bu7 sio2-chia2. M7-koh au7-lai5 in-ui7 ko-sok kong-lou7 thong-chhia, ti3-su2 hoe2-chhia e5 eng5-giap8chit8 kang bai2 koe3 chit8 kang; ui7 tioh8 kiam2-chio2 chi-chhut, khoai3-chhia sio2-chia2 ma7 chi2-ho2 sun7-eng3 khoan5-keng2, chiam7-chiam7 kiann5 jip8 lek8-su2."
        ],
        [
          "閣有一種大型車嘛有車頂的服務小姐，就是遊覽車小姐。遊覽車小姐需要的專業知識就較濟，像講各縣市的行政區、人文歷史、建設資料、風景區，當年十大建設的建設重點佮開拓歷史攏嘛愛了解。",
          "Koh u7 chit8 chiong2 toa7-heng5-chhia ma7 u7 chhia teng2 e5 hok8-bu7 sio2-chia2, to7-si7 iu5-lam2-chhia sio2-chia2. iu5-lam2-chhia sio2-chia2 su-iau3 e5 choan-giap8 ti3-sek to7 khah che7, chhiunn7 kong2 kok-koan7-chhi7 e5 heng5-cheng3-khu, jin5-bun5 lek8-su2, kian3-siat chu-liau7, hong-keng2-khu, tong-ni5 chap8 toa7 kian3-siat e5 kian3-siat tiong7-tiam2 kap khai-thok lek8-su2 long2 ma7 ai3 liau2-kai2."
        ],
        [
          "佇當年資訊無遮發達的年代，這寡資料愛誠用心去收集，上主要的資料來源就是sian5-pai2，毋閣這寡手抄本，sian5-pai2嘛無定肯傳教，所以觀摩、偷學，是新進人員愛做的功課。除了介紹這寡資料，遊覽車小姐閣著會曉唱歌、講故事等等議量的節目。自開放國外觀光了後，國內的遊覽車業務受著真大的打擊，為著欲生存只好改變經營方式，竹雞仔車自按呢開始佇國道高速公路咧往回。",
          "Ti7 tong-ni5 chu-sin3 bo5 chiah hoat-tat8 e5 ni5-tai7, chit-koa2 chu-liau7 ai3 chiann5iong7-sim khi3 siu-chip8, siong7 chu2-iau3 e5 chu-liau7 lai5-goan5 to7-si7 sian5-pai2, m7-koh chit-koa2 chhiu2-chhau-pun2, sian5-pai2 ma7 bo5-tiann7 kheng2 thoan5-ka3, sou2-i2 koan-bou5, thau-oh8, si7 sin-chin3 jin5-oan5 ai3 cho3 e5 kong-kho3. Tu5-liau2 kai3-siau7 chit-koa2 chu-liau7, iu5-lam2-chhia sio2-chia2 koh tioh8 e7-hiau2 chhiunn3-koa, kong2 kou3-su7 teng2-teng2 gi7-niu7 e5 chiat-bok8. Chu7 khai-hong3 kok-goa7 koan-kong liau2-au7, kok-lai7 e5 iu5-lam2-chhia giap8-bu7 siu7 tioh8 chin toa7 e5 tann2-kek, ui7 tioh8 beh seng-chun5 chi2-ho2 kai2-pian3 keng-eng5 hong-sek, tek-ke-a2-chhia chu7 an2-ne khai-si2 ti7 kok-to7 ko-sok kong-lou7 leh ong2-hoe5."
        ],
        [
          "這兩、三冬來，為著欲消除「竹雞仔車」這無好聽的名，有幾間往回佇高速公路頂大型的遊覽巴士，為欲提高企業形象，嘛為著欲予旅客有較好的印象，這幾間私人客運嘛佇車頂設一位服務小姐，提供閣較好的服務。這嘛佇咱目前的環境，提供予少年男女袂少的工作機會。",
          "Chit nng7, sann tang lai5, ui7 tioh8 beh siau-tu5 “tek-ke-a2-chhia” che bo5 ho2-thiann e5 mia5, u7 kui2 keng ong2-hoe5 ti7 ko-sok kong-lou7 teng2 toa7-heng5 e5 iu5-lam2 ba2-suh, ui7 beh the5-ko khi3-giap8 heng5-siong7, ma7 ui7 tioh8 beh hou7 lu2-kheh u7 khah ho2 e5 in3-siong2, chit kui2 keng su-jin5 kheh-un7 ma7 ti7 chhia teng2 siat chit8 ui7 hok8-bu7 sio2-chia2, the5-kiong koh-khah ho2 e5 hok8-bu7. Che ma7 ti7 lan2 bok8-chian5 e5 khoan5-keng2, the5-kiong hou7 siau3-lian5 lam5-lu2 be7-chio2 e5 kang-chok ki-hoe7."
        ]
      ],
      "篇名": "快車小姐"
    },
    {
      "作者": "林裕凱",
      "段": [
        [
          "公車佇大眾廟停落來，廟的厚重香煙味傳來。",
          "Kong-chhia ti7 Tai7-chiong3-bio7 theng5--loh8-lai5, bio7 e5 kau7-tang7 hiunn-ian-bi7 thoan5--lai5."
        ],
        [
          "大眾廟是新莊非常出名的去煞廟，拄著各種煞氣，抑是車禍的人，攏會來遮處理掉遐的逐款逐樣的ue3-sue3-tai7。廟邊的外圍有一塊一人懸的「文明公園」柴牌，其實是紅毛thoo5做的。公園內一个有水舞的噴水池，逐日上下班時間，就會噴出逐式花樣，暗頭仔閣加彩色燈光，有夠成是水底的仙境。閣行入去是一个小型的兒童遊樂場，聽候新莊國小的囡仔。",
          "Tai7-chiong3-bio7 si7 Sin-chng hui-siong5 chhut-mia5 e5 khi3-soah-bio7, tu2 tioh8 kok-chiong2 soah-khi3, iahsi7 chhia-ho7 e5 lang5, long2 e7 lai5 chia chhu2-li2 tiau7 hia-e5 tak8 khoan2 tak8 iunn7 e5 oe3-soe3-tai7. Bio7 pinn e5 goa7-ui5 u7 chit8 te3 chit8 lang5 koan5 e5 “bun5-beng5 kong-hng5” chha5-pai5, ki5-sit8 si7 ang5-bun5-thou5 cho3--e5. Kong-hng5 lai7 chit8 e5 u7 chui2-bu2 e5 phun3-chui2-ti5, tak8 jit8 siong7-ha7-pan si5-kan, to7 e7 phun3 chhut tak8 sek hoe-iunn7, am3-thau5-a2 koh ke chhai2-sek teng-kong, u7-kau3 seng5 si7 chui2-te2 e5 sian-keng2. Koh kiann5--jip8-khi3 si7 chit8 e5 sio2-heng5 e5 ji5-tong5 iu5-lok8-tiunn5, theng3-hau7 Sin-chng kok-sio2 e5 gin2-a2."
        ],
        [
          "雙手共行李攬an5-an5，伊坐佇公路局公車頂，那咧回想。時間經過，感覺有淡薄仔寒，水舞足久無看著矣。伊鬢邊的白頭毛已經無法度算清楚，伊的目睭起煙暈，眼神定定ng3向前。",
          "Siang-chhiu2 ka7 heng5-li2 lam2 an5-an5, i che7 ti7 kong-lou7-kiok8 kong-chhia teng2, na2 leh hoe5-siong2. Si5-kan keng-koe3, kam2-kak u7 tam7-poh8-a2 koann5, chui2-bu2chiok ku2 bo5 khoann3--tioh8-a. I pin3-pinn e5 peh8-thau5-mou i2-keng bo5 hoat-tou7 sng3 chheng-chho2, i e5 bak8-chiu khi2 ian-ng7, gan2-sin5 tiann7-tiann7 ng3 hiong3-cheng5."
        ],
        [
          "伊幻想當時的兩e5人，是坐佗一條椅仔，穿啥乜衫，食啥乜物件。毋閣伊一項嘛想無。伊kan-tann看著邊仔的兒童遊樂場，無半个囡仔，地球無人咧轉，磅空無人咧趡，kong-tshiu無人咧幌。",
          "I hoan7-siong2 tong-si5 e5 nng7 e5 lang5, si7 che7 tohchit8 liau5 i2-a2, chheng7 siann2-mih sann, chiah8 siann2-mih mih8-kiann7. M7-koh i chit8 hang7 ma7 siunn7 bo5. I kan-tann khoann3 tioh8 pinn--a2 e5 ji5-tong5 iu5-lok8-tiunn5, bo5 poann3 e5 gin2-a2, te7-kiu5 bo5 lang5 leh tng2, pong7-khang bo5 lang5 leh nng3, kong-chhiu bo5 lang5 leh hainn3."
        ],
        [
          "「彼陣是毋是嘛是佮tsit-ma2 仝款？」",
          "“Hit-chun7 si7 m7si7 ma7 si7 kap chit-ma2 kang7-khoan2?”"
        ],
        [
          "「袂啦，彼陣是歇熱。囡仔一定袂少缺的。」一陣風吹過，伊若像聽著有兩个人的對話。",
          "“Be7--lah, hit-chun7 si7 hioh-joah8. Gin2-a2 it-teng7 be7 chio2-khoeh--e5.” Chit8 chun7 hong chhoe--koe3, i na2-chhiunn7 thiann tioh8 u7 nng7 e5 lang5 e5 tui3-oe7."
        ],
        [
          "「雲仔，你知影咱兜較散，你共I仔鬥相共，好無？」像按算真久的話，那講那掣的聲調，濫hinn-hainn的聲嗽。",
          "“Hun5--a2, li2 chai-iann2 lan2 tau khah san3, li2 ka7 I--a2 tau3-sann-kang7, ho2--bo5?” Chhiunn7 an3-sng3 chin ku2 e5 oe7, na2 kong2 na2 chhoah e5 siann-tiau7, lam7 hinn-hainn e5 siann-sau3."
        ],
        [
          "「我欲讀國中。」雲仔若像猶聽袂出母親的哀求，目睭一直nih咧、nih咧。",
          "“Goa2 beh thak8 kok-tiong.” Hun5--a2 na2-chhiunn7 iau2 thiann be7 chhut bu2-chhin e5 ai-kiu5, bak8-chiu it-tit8 nih--leh, nih--leh."
        ],
        [
          "「你的耳空毋好，讀國中嘛讀袂好，不如先去食頭路共I仔鬥相共。」",
          "“Li2 e5 hinn7-khang m7ho2, thak8 kok-tiong ma7 thak8 be7 ho2, put-ju5 seng khi3 chiah8 thau5-lou7 ka7 I--a2 tau3-sann-kang7.”"
        ],
        [
          "「我的成績真好。」查某囡仔用哀求的聲音回答。",
          "“Goa2 e5 seng5-chek chin ho2.” Cha-bou2 gin2-a2 iong7 ai-kiu5 e5 siann-im hoe5-tap."
        ],
        [
          "「小弟是查poo，嘛足gau5讀，愛栽培。」充滿哭聲按呢應。",
          "“Sio2-ti7 si7 cha-pou, ma7 chiok gau5 thak8, ai3 chai-poe5.” Chhiong-moa2 khau3-siann an2-ne in3."
        ],
        [
          "母仔囝兩人相攬咧吼的聲音按伊的腹內響出來，毋閣園中連一个人嘛無，遊樂場親像是裝飾用品配著枝葉旺盛、花花綠綠的文明公園。",
          "Bu2-a2-kiann2 nng7 lang5 sio lam2 leh hau2 e5 siann-im an3 i e5 pak-lai7 hiang2--chhut-lai5, m7-koh hng5 tiong lian5 chit8 e5 lang5 ma7 bo5, iu5-lok8-tiunn5 chhin-chhiunn7 si7 chng-thann7 iong7-phin2 phoe3 tioh8 ki-hioh8 ong7-seng7, hoe-hoe lek8-lek8 e5 bun5-beng5 kong-hng5."
        ],
        [
          "公車閣起磅啦，hong5搖動的身軀，規个精神起來。伊拭掉目屎，公車繼續向南行。伊看著遠遠的山頂，日頭光閃爍的大水管，第一公墓頂懸無一片雲。雲仔已經過身矣。",
          "Kong-chhia koh khi2-pong7--lah, hong5 io5-tang7 e5 sin-khu, kui-e5 cheng-sin5--khi2-lai5. I chhit tiau7 bak8-sai2, kong-chhia ke3-siok8 ng3 lam5kiann5. I khoann3 tioh8 hng7-hng7 e5 soann-teng2, jit8-thau5-kng siam2-sih e5 toa7 chui2-kong2, te7-it kong-bou7 teng2-koan5 bo5 chit8 phian3 hun5. Hun5--a2 i2-keng koe3-sin--a."
        ],
        [
          "「I仔，毋知好無？」這个弟仔心內按呢問家己。大眾廟的香煙味漸漸薄去。",
          "“I--a2,m7 chaiho2--bo5?” Chit e5 ti7-a2 sim-lai7 an2-ne mng7 ka-ti7. Tai7-chiong3-bio7 e5 hiunn-ian-bi7 chiam7-chiam7 poh8--khi3."
        ]
      ],
      "篇名": "文明公園"
    },
    {
      "作者": "鄭芳芳",
      "段": [
        [
          "寒人又閣落雨，實在予人擋袂牢。這波寒流e5上低氣溫會降到十度，而且逐工落這款sap-sap仔雨，又閣澹、又閣冷，尤其是騎oo-too2-bai2的時陣，毋是酷刑是啥？",
          "Koann5--lang5 iu7 koh loh8-hou7, sit8-chai7 hou7 lang5 tong3 be7 tiau5. Chit pho koann5-lau5 e5 siong7 ke7 khi3-un e7 kang3 kau3 chap8 tou7, ji5-chhiann2 tak8 kang loh8 chit khoan2 sap-sap-a2-hou7, iu7-koh tam5, iu7-koh leng2, iu5-ki5 si7 khia5 ou-tou2-bai2 e5 si5-chun7, m7si7 khok-hing5 si7 siann2?"
        ],
        [
          "五點外，tsit-ma2 當是上窒車的時段，tng7著這款天氣，真歹騎車。我目鏡仁予雨滴甲霧霧霧，羅斯福路又閣無平，oo-too2-bai2頓啊頓，公車、機車、計程車、自用的，nng3來nng3去，窒幾个青紅燈，攏已經騎二十分鐘矣，騎甲我性地強欲夯起來。",
          "Gou7 tiam2 goa7, chit-ma2 tng si7 siong7 that-chhia e5 si5-toann7, tng7 tioh8 chit khoan2 thinn-khi3, chin phainn2 khia5-chhia. Goa2 bak8-kiann3-jin5 hou7 hou7 tih kah bu7-bu7-bu7, Lo5-su-hok-lou7 iu7-koh bo5 penn5, ou-tou2-bai2 tng3-a2 tng3, kong-chhia, ki-chhia, ke3-teng5-chhia, chu7-iong7--e5, nng3 lai5 nng3 khi3, that kui2 e5 chhenn-ang5-teng, long2 i2-kengkhia5 ji7-chap8 hun-cheng--a, khia5 kah goa2 seng3-te7 kiong7-beh gia5--khi2-lai5."
        ],
        [
          "E-i5！頭前這个路口拄變青燈，愛催較緊咧矣！阿！好佳哉，隨扭轉來！有夠煩，又閣予人khe5 著，唬！就是這个送報紙的，e-i5！去頭前去矣，噯！隨在伊去，橫直車kheh就會按呢，逐个攏想欲騎緊，也無按怎，煞煞去啦。Hennh，伊竟然佇頭前停落來，無，是欲理論sioh？啊好啊！共我khe5 著閣想欲理論，好啊，就來試看覓啊！",
          "E-i5! Thau5-cheng5 chit e5 lou7-khau2 tu2 pian3 chhenn-teng, ai3 chhui khah kin2--leh-a! Ah! Ho2 ka-chai3, sui5 giu2--tng2-lai5! U7-kau3 hoan5, iu7-koh hou7 lang5 khe5--tioh8,honn3! To7-si7 chit e5 sang3 po3-choa2--e5, e-i5! Khi3 thau5-cheng5 khi3--a, aih! Sui5-chai7 i khi3, hoainn5-tit8 chhia kheh to7 e7 an2-ne, tak8-e5 long2 siunn7 beh khia5 kin2, ia7 bo5 an2-choann2, soah-soah--khi3-lah. Hennh, i keng3-jian5 ti7 thau5-cheng5 theng5--loh8-lai5, bo5, si7 beh li2-lun7 sioh? Ah8 ho2 ah! Ka7 goa2 khe5--tioh8 koh siunn7 beh li2-lun7, ho2 ah, to7 lai5 chhi3 khoann3 mai7 ah!"
        ],
        [
          "伊佇頭前捷運工程邊停落來。伊騎的是愛拍速的彼款oo-too2-bai2，黃色的報紙袋仔掛佇車的後壁，穿烏色的雨幔，戴白色、半頂ka2-na2戛仔的安全帽仔，遮的色水的對照佇這款落雨天，實在不止仔明顯。",
          "I ti7 thau5-cheng5 chiap8-un7 kang-teng5 pinn theng5--loh8-lai5. I khia5--e5 si7 ai3 phah-sok--e5 hit khoan2 ou-tou2-bai2, ng5-sek e5 po3-choa2 te7-a2 koa3 ti7 chhia e5 au7-piah, chheng7 ou-sek e5 hou7-moa, ti3 peh8-sek, poann3-teng2 ka2-na2 khat-a2 e5 an-choan5-bo7-a2, chia e5 sek-chui2 e5 tui3-chiau3 ti7 chit khoan2 loh8-hou7-thinn, sit8-chai7 put-chi2-a2 beng5-hian2."
        ],
        [
          "我嘛慢落來停佇伊的邊仔，伊越頭過來，四十外歲人，我看著伊烏框的目鏡佮面攏佮我仝款，予雨滴kah澹澹澹。伊講：「有按怎無？」「無。」我共伊揕一下頭，伊講：「無就好！」伊的聲音沉沉，自頭到尾嘛無啥乜表情，講煞，催一下油門，就騎走矣。我用手共喙邊hue5 一下，雨猶是一直滴落來。我咧想，伊雖然無啥乜表情，毋閣，煞予我感覺伊的口氣有一份關心佇內底，大概是親像一寡袂啥會曉表達，歹勢歹勢的台灣人啦。",
          "Goa2 ma7 ban7 loh8lai5 theng5 ti7 i e5 pinn--a2, i oat8-thau5--koe3-lai5, si3-chap8 goa7 hoe3 lang5, goa2 khoann3 tioh8 i ou-kheng e5 bak8-kiann3 kap bin7 long2 kap goa2 kang7-khoan2, hou7 hou7 tih kah tam5-tam5-tam5. I kong2: “U7 an2-choann2--bo5?” “Bo5.” Goa2 ka7 i tim3 chit8-e7 thau5, i kong2: “Bo5 to7 ho2!” I e5 siann-im tim5-tim5, chu7 thau5 kau3 boe2 ma7 bo5 siann2-mih piau2-cheng5, kong2 soah, chhui chit8-e7 iu5-mng5, to7 khia5-chau2--a. Goa2 iong7 chhiu2 ka7 chhui3 pinn hoe5--chit8-e7, hou7 iau2 si7 it-tit8 tih--loh8-lai5. Goa2 leh siunn7, i sui-jian5 bo5 siann2-mih piau2-cheng5, m7-koh, soah hou7 goa2 kam2-kak i e5 khau2-khi3 u7 chit8 hun7 koan-sim ti7 lai7-te2, tai7-khai3 si7 chhin-chhiunn7 chit8-koa2 be7 siann2 e7-hiau2 piau2-tat8, phainn2-se3 phainn2-se3 e5 Tai5-oan5-lang5--lah."
        ]
      ],
      "篇名": "寒人的oo-too-bái"
    },
    {
      "作者": "Po2-hui7",
      "段": [
        [
          "逐工攏愛去郵局寄物件，三陽『達可達』（Tact）五十仔騎咧，跤前一箱，籃仔內幾若包，阮兜隔壁自助餐咧送便當的阿伯，用笑面共我送，賣果子的a-sang2喙仔嘻嘻一直拽手，我無法度停落來佮in開講，油一直催，若無較趕緊咧，連鞕郵局就關門矣。佳哉，猶會赴，包裹攏寄了，開信箱巡一下，閣看口座有錢通領無，代誌辦煞，好來去轉矣。心情雄雄放鬆，無啥注意路況，邊仔一个查某人出聲講：「遐有警察，莫對遮過。」郵局出來，行幾步紅磚仔路就會拄著『斑馬線』，騎oo-too2-bai2的攏對遮過車路去對面巷仔，無議誤警察有時仔起番講欲開『逆向行駛』的罰單，毋才定咧走郵局的，目睭攏愛貓貓相，確定附近安全才過，較袂衰。",
          "Tak8 kang long2 ai3 khi3 iu5-kiok8 kia3 mih8-kiann7, Sam-iong5 『達可達』(Tact) gou7-chap8-a2 khia5--leh, kha cheng5 chit8 siunn, na5-a2 lai7 kui2-na7 pau, goan2 tau keh-piah chu7-chou7-chhan leh sang3 pian7-tong e5 a-peh, iong7 chhio3-bin7 ka7 goa2 sang3, be7 koe2-chi2 e5 a-sang2 chhui3-a2 gi7-gi7 it-tit8 iat8-chhiu2, goa2 bo5 hoat-tou7 theng5 loh8lai5 kap in khai-kang2, iu5 it-tit8 chhui, na7 bo5 khah koann2-kin2--leh, liam5-mi iu5-kiok8 to7 koainn-mng5--a. ka-chai3, iau2 e7-hu3, pau-ko2 long2 kia3 liau2, khui sin3-siunn sun5--chit8-e7, koh khoann3 khau2-cho7 u7 chinn5 thang nia2--bo5, tai7-chi3 pan7 soah, ho2 lai5-khi3 tng2--a. Sim-cheng5 hiong5-hiong5 pang3-sang, bo5 siann2 chu3-i3 lou7-hong2, pinn--a2 chit8 e5 cha-bou2-lang5 chhut-siann kong2: “Hia u7 keng2-chhat, mai3 tui3 chia koe3.” Iu5-kiok8 chhut--lai5, kiann5 kui2pou7 ang5-chng-a2-lou7 to7 e7 tu2 tioh8 “pan-be2-soann3”, khia5 ou-tou2-bai2--e5 long2 tui3 chia koe3 chhia-lou7 khi3 tui3-bin7 hang7-a2, bo5 gi7-gou7 keng2-chhat u7-si5-a2 khi2-hoan kong2 beh khui “gek8-hiong3 heng5-su2” e5 hoat8-toann, m7-chiah tiann7 leh chau2 iu5-kiok8--e5, bak8-chiu long2 ai3 niau-niau-siong3, khak-teng7 hu7-kin7 an-choan5 chiah koe3, khah be7 soe."
        ],
        [
          "我kan-tann lioh8一下，叫是好勢矣，彼个查某人共我提醒，我才眼著對面目鏡行的亭仔跤覕一个瘦猴警察！查某人佮我無熟似，猶未赴共伊說謝，伊就先催油欲踅一輾才過十字路的款，我綴伊的後壁行，恬恬看伊的形影，四十歲跤兜的查某人，騎ka2-na2 Vespa彼型的oo-too2-bai2，穿靴管，長長的粗布衫，垃糝的長褲，厚厚的手囊，戴一頂帽仔遮日頭，後座兩旁吊兩鐵桶水，籃仔囥一寡清潔劑，跤邊仔閣囥一堆傢俬，看起來毋知是公寓大樓的清潔工人，抑是共人摒厝內的。伊攏無閣越頭，愈騎離我愈遠，當tang伊咧欲消失的時，天邊紅牙紅牙，小可咧起風，這个熱情的台灣女性ka2-na2 鑽入我的心肝，共我的心焐甲燒燒燒，對胸坎燒到頷kun2，燒到鼻仔佮目睭。無張持，雨毛仔噴來我的面，淡薄仔燒烙閣淡薄仔涼冷，我想著故鄉的阿母。",
          "Goa2 kan-tann lioh8--chit8-e7, kioh-si7 ho2-se3--a, hit e5 cha-bou2-lang5 ka7 goa2 the5-chhenn2, goa2 chiah gan2 tioh8 tui3-bin7 bok8-kiann3-hang5 e5 teng5-a2-kha bih chit8 e5 san2-kau5 keng2-chhat! Cha-bou2-lang5 kap goa2 bo5 sek8-sai7, iau2 be7-hu3 ka7 i seh-sia7, i to7 seng chhui-iu5 beh seh8 chit8 lian3 chiah koe3 sip8-ji7-lou7 e5 khoan2, goa2 toe3 i e5 au7-piah kiann5, tiam7-tiam7 khoann3 i e5 heng5-iann2, si3-chap8 hoe3 kha-tau e5 cha-bou2-lang5, khia5 ka2-na2 Vespa hit heng5 e5 ou-tou2-bai2, chheng7 hia-kong2, tng5-tng5 e5 chhou-pou3-sann, la-sam5 e5 tng5-khou3, kau7-kau7 e5 chhiu2-long5, ti3 chit8 teng2 bo7-a2 jia jit8-thau5, au7-cho7 nng7-peng5 tiau3 nng7 thih-thang2 chui2, na5-a2 khng3 chit8-koa2 chheng-kiat-che, kha pinn--a2 koh khng3 chit8 tui ke-si, khoann3--khi2-lai5m7 chaisi7 kong-gu2 toa7-lau5 e5 chheng-kiat-kang-lang5,iah si7ka7 lang5 piann3 chhu3-lai7--e5. I long2 bo5 koh oat8-thau5, ju2 khia5 li7 goa2 ju2 hng7, tng-tang i leh beh siau-sit e5 si5, thinn-pinn ang5-ge5 ang5-ge5, sio2-khoa2 leh khi2-hong, chit e5 jiat8-cheng5 e5 Tai5-oan5 lu2-seng3 ka2-na2 chng3 jip8 goa2 e5 sim-koann, ka7 goa2 e5 sim u3kah sio-sio-sio, tui3 heng-kham2sio kau3 am7-kun2, sio kau3 phinn7-a2 kap bak8-chiu. Bo5 tiunn-ti5, hou7-mng5-a2 phun3 lai5 goa2 e5 bin7, tam7-poh8-a2 sio-lo7 koh tam7-poh8-a2 liang5-leng2, goa2 siunn7 tioh8 kou3-hiong e5 a-bu2."
        ]
      ],
      "篇名": "騎Vespa的查某人"
    },
    {
      "作者": "何彩雲",
      "段": [
        [
          "頂禮拜轉去台南，才tua3 一暝nia7-nia7，隔工又閣是蒜頭幾若袋、番麥十外穗，阿母專工燃的鹽桑仔汁嘛用塑膠矸仔貯甲滇滇兩大罐，講是食著對嚨喉真好，做老師的平常時仔著愛小顧一下，才袂莦聲喝喙焦。",
          "Teng2 le2-pai3 tng2khi3 Tai5-lam5, chiah toa3 chit8 me5 nia7-nia7, keh-kang iu7-koh si7 soan3-thau5 kui2-na7 te7, hoan-beh8 chap8goa7 sui7, a-bu2 choan-kang hiann5 e5 iam5-sng-a2-chiap ma7 iong7 sok-ka kan-a2 te2 kah tinn7-tinn7 nng7 toa7 koan3, kong2 si7 chiah8 tioh8 tui3 na5-au5 chin ho2, cho3 lau7-su--e5 peng5-siong5 si5-a2 tioh8-ai3 sio2 kou3--chit8-e7, chiah be7 sau-siann hoah chhui3-ta."
        ],
        [
          "結婚進前，阿母對我嫁來彰化一直有意見，伊向望阮會當tua3 佇台南，若有代誌嘛通相照顧。毋閣彼當時無想遮濟，kan-tann想欲趕緊離開厝，才毋免閣聽阿母踅踅唸。",
          "Kiat-hun chin3-cheng5, a-bu2 tui3 goa2 ke3 lai5 Chiong-hoa3 it-tit8 u7 i3-kian3, i ng3-bang7 goan2 e7-tang3 toa3 ti7 Tai5-lam5, na7 u7 tai7-chi3 ma7 thang sio chiau3-kou3. M7-koh hit-tong-si5 bo5 siunn7 chiah che7, kan-tannsiunn7 beh koann2-kin2 li7-khui chhu3, chiahm7 bian2koh thiann a-bu2 seh8-seh8-liam7."
        ],
        [
          "細漢的時，我就足畏人唸，有時仔明其知是家己毋著，嘛會見笑轉受氣，一支喙應喙應舌，講實在的，誠毋捌代誌。會記得tua3 佇隔壁的豐原伯仔常在共阮阿母投：「恁這个查某囝，後擺豆仔魚食袂了。」伊是笑我個性遮倔強，若嫁人，大家倌恐驚會看袂慣勢，規工投予後頭厝聽。",
          "Se3-han3 e5 si5, goa2 to7 chiok ui3 lang5 liam7, u7-si5-a2 beng5-ki5-chai si7 ka-ti7 m7-tioh8, ma7 e7 kian3-siau3 tng2 siu7-khi3, chit8 ki chhui3 in3 chhui3 in3 chih8, kong2 sit8-chai7--e5, chiann5m7 battai7-chi3. E7-ki3-tit toa3 ti7 keh-piah e5 Hong-goan5 peh--a2 chhiang5-chai7 ka7 goan2 a-bu2 tau5: “Lin2 chit e5 cha-bou2-kiann2, au7-pai2 tau7-a2-hi5 chiah8 be7 liau2.” I si7 chhio3 goa2 ko3-seng3 chiah khut-kiong5, na7 ke3--lang5, ta-ke-koann khiong2-kiann e7 khoann3 be7 koan3-si3, kui kang tau5 hou7 au7-thau5-chhu3 thiann."
        ],
        [
          "拄結婚彼一年，頭一擺佇in兜過年，看in歡歡喜喜，我心肝頭實在足想阿爸佮阿母。後來，逐冬初二窒佇高速公路的時，就會感覺家己真正是嫁傷遠矣。",
          "Tu2 kiat-hun hit chit8 ni5, thau5-chit8-pai2 ti7 in tau koe3-ni5, khoann3 in hoann-hoann hi2-hi2, goa2 sim-koann-thau5 sit8-chai7 chiok siunn7 a-pa kap a-bu2. Au7-lai5, tak8 tang chhoe-ji7 that ti7 ko-sok kong-lou7 e5 si5, to7 e7 kam2-kak ka-ti7 chin-chiann3 si7 ke3 siunn hng7--a."
        ],
        [
          "阮兜kan-tann我這个查某囝，逐擺阿爸若知影我欲轉去，伊攏會去海釣場釣魚，彼是伊的議量。伊技術袂bai2，逐擺攏釣甲規冰櫥才予我紥轉來彰化。阿母講阿爸知影我愛吃魚仔，tua3 佇山跤，鮮的魚仔買較無，加釣一寡嘛通分厝邊。有一暫仔厝邊隔壁攏掠準阮外家tua3 佇海邊仔咧。",
          "Goan2 tau kan-tann goa2 chit e5 cha-bou2-kiann2, tak8 pai2 a-pa na7 chai-iann2 goa2 beh tng2--khi3, i long2 e7 khi3 hai2-tio3-tiunn5 tio3-hi5, he si7 i e5 gi7-niu7. I ki-sut8 be7-bai2, tak8 pai2 long2 tio3 kah kui peng-tu5 chiah hou7 goa2 chah tng2lai5 Chiong-hoa3. A-bu2 kong2 a-pa chai-iann2 goa2 ai3 chiah8 hi5-a2, toa3 ti7 soann-kha, chhinn e5 hi5-a2 be2 khah bo5, ke tio3--chit8-koa2 ma7 thang pun chhu3-pinn. U7 chit8-cham7-a2 chhu3-pinn keh-piah long2 liah8-chun2 goan2 goa7-ke toa3 ti7 hai2-pinn-a2--leh."
        ],
        [
          "結婚到今欲九冬矣，逐改轉去台南，我彼兩个查某囝攏足歡喜的，毋但有食閣有掠，閣有佮平常時仔無仝款的刺激。",
          "Kiat-hun kau3-tann beh kau2 tang--a, tak8 kai2 tng2khi3 Tai5-lam5, goa2 hit nng7 e5 cha-bou2-kiann2 long2 chiok hoann-hi2--e5, m7-na7 u7 chiah8 koh u7 liah8, koh u7 kap peng5-siong5 si5-a2 bo5 kang7-khoan2 e5 chhi3-kek."
        ],
        [
          "In會當佇田裡行踏，耍甲規身軀thoo5，莫怪囡仔愛轉來台南。阿爸佮阮彼个細漢仔講無路來，常在笑伊是「外省囡仔」。毋閣in祖孫仔感情猶原袂bai2。",
          "In e7-tang3 ti7 chhan5--nih kiann5-tah8, sng2 kah kui sin-khu thou5, bok8-koai3 gin2-a2 ai3 tng2lai5 Tai5-lam5. A-pa kap goan2 hit e5 se3-han3-a2 kong2 bo5-lou7 lai5, chhiang5-chai7 chhio3 i si7 “goa7-seng2 gin2-a2”. M7-koh in chou2-sun-a2 kam2-cheng5 iu5-goan5 be7-bai2."
        ],
        [
          "猶未生囝彼幾冬，為著納新厝的貸款，下班了後，阮翁仔某愛閣去補習趁一寡外路仔通補貼所費，阿母驚我傷忝，閣起兩陣會仔鬥一百萬借阮，予阮緊共銀行的貸款先還一寡，另日仔較冗才沓沓仔還in。",
          "iau2-boe7 senn-kiann2 hit kui2 tang, ui7 tioh8 lap8 sin-chhu3 e5 tai7-khoan2, ha7-pan liau2-au7, goan2 ang-a2-bou2 ai3 koh khi3 pou2-sip8 than3 chit8-koa2 goa7-lou7-a2 thang pou2-thiap sou2-hui3, a-bu2 kiann goa2 siunn thiam2, koh khi2 nng7 tin7 hoe7-a2 tau3 chit8-pah-ban7 chioh--goan2, hou7 goan2 kin2 ka7 gin5-hang5 e5 tai7-khoan2 seng hainn5--chit8-koa2, leng7-jit8-a2 khah leng7 chiah tauh8-tauh8-a2 hainn5--in."
        ],
        [
          "「雙手抱孩兒，才知爸母時。」家己做阿母了後，才真正會當體會著爸母的心情。講是「查某囝賊」，其實是爸母對囝兒永遠都放袂落心，雖罔「嫁出去的查某囝，潑出去的水」，猶原會煩惱查某囝嫁了日子好過無？毋才會趁查某囝轉來外家的時，款規堆物件。",
          "“Siang-chhiu2 pho7 hai5-ji5, chiah chai pe7-bu2-si5.” Ka-ti7 cho3 a-bu2 liau2-au7, chiah chin-chiann3 e7-tang3 the2-hoe7 tioh8 pe7-bu2 e5sim-cheng5. Kong2 si7 “cha-bou2-kiann2-chhat8”, ki5-sit8 si7 pe7-bu2 tui3 kiann2-ji5 eng2-oan2 to pang3 be7 loh8-sim, sui-bong2 “ke3--chhut-khi3 e5 cha-bou2-kiann2, phoah--chhut-khi3 e5 chui2”, iu5-goan5 e7 hoan5-lo2 cha-bou2-kiann2 ke3 liau2 jit8-chi2 ho2 koe3--bo5? M7-chiah e7 than3 cha-bou2-kiann2 tng2lai5 goa7-ke e5 si5, khoan2 kui tui mih8-kiann7."
        ],
        [
          "逐改若轉去台南，阿母攏笑笑唸我是「查某囝賊」，世間kam2有咧歡迎賊仔，閣替賊仔款物件的？",
          "Tak8 kai2 na7 tng2khi3 Tai5-lam5, a-bu2 long2 chhio3-chhio3 liam7 goa2 si7 “cha-bou2-kiann2-chhat8”, se3-kan kam2 u7 leh hoan-geng5 chhat8-a2, koh the3 chhat8-a2 khoan2 mih8-kiann7--e5?"
        ]
      ],
      "篇名": "查某囝賊"
    },
    {
      "作者": "陳弘昌",
      "段": [
        [
          "種佇露台頂的軟枝茉莉，已經三冬矣。",
          "Cheng2 ti7 lou7-tai5 teng2 e5 nng2-ki bak8-ni7, i2-keng sann tang--a."
        ],
        [
          "上頭仔，花栽拄買轉來，用草仔包牢牢，細kainn5欉仔，我共伊種佇一个大花坩內，囥佇門跤口的車庫邊。過無兩日，葉仔直直落，規欉花無荏無呢，若像強欲轉去的範勢。看袂做得，緊去冊店買一本有關栽培花的冊，才知影茉莉驚寒、愛水、愛肥料閣愛有日頭曝。",
          "Siong7 thau5--a2, hoe-chai tu2 be2 tng2--lai5,iong7 chhau2-a2 pau tiau5-tiau5, se3-kainn5 chang5-a2, goa2 ka7 i cheng3 ti7 chit8 e5 toa7 hoe-khann lai7, khng3 ti7 mng5-kha-khau2 e5 chhia-khou3 pinn. Koe3 bo5 nng7 jit8, hioh8-a2 tit8-tit8 lak, kui chang5 hoe bo5 lam2 bo5 ne, na2-chhiunn7 kiong7-beh tng2--khi3 e5 pan7-se3. Khoann3 be7 cho3--tit, kin2 khi3 chheh-tiam3 be2 chit8 pun2 iu2-koan chai-poe5 hoe e5 chheh, chiah chai-iann2 bak8-ni7 kiann koann5, ai3 chui2, ai3 pui5-liau7 koh ai3 u7 jit8-thau5 phak8."
        ],
        [
          "為欲予伊閣活起來，我就佇二樓露台的花園，tshue7一个所在共伊徙過去。犯勢是看我遮用心，無幾工nia5，葉仔就蓊phann3-phann3、青苹苹，這下有新鮮的空氣佮予和風吹，煞膨膨大，親像四個外月當譀奶的囡仔，有夠古錐、有夠媠，逐工都大甲有看見，葉仔愈來愈青翠，樹椏愈來愈粗，過無偌久，就一枝一枝相招旋對閘雨棚的頂面去矣。毋閣攏毋捌看伊開過一蕊花，可能是趕緊欲大欉，煞袂記得愛開花。",
          "Ui7 beh hou7 i koh oah8--khi2-lai5, goa2 to7 ti7 ji7-lau5 lou7-tai5 e5 hoe-hng5, chhoe7 chit8 e5 sou2-chai7 ka7 i soa2--koe3-khi3. Hoan7-se3 si7 khoann3 goa2 chiah iong7-sim, bo5 kui2 kang nia5, hioh8-a2 to7 am7-phann3-phann3, chhenn-piang3-piang3, chit-e7 u7 sin-sian e5 khong-khi3 kap hou7 ho5-hong chhoe, soah phong3-phong3-toa7, chhin-chhiunn7 si3 ko3 goa7 goeh8 tng hang3-leng e5 gin2-a2, u7-kau3 kou2-chui, u7-kau3 sui2, tak8 kang to toa7 kah u7 khoann3-kinn3, hioh8-a2 ju2 lai5 ju2 chhenn-chhui3, chhiu7-oe ju2 lai5 ju2 chhou, koe3 bo5 joa7 ku2, to7 chit8 ki chit8ki sio chio soan tui3 chah8-hou7-penn5 e5 teng2-bin7 khi3--a. M7-koh long2m7 batkhoann3 i khui koe3 chit8 lui2 hoe, kho2-leng5 si7 koann2-kin2 beh toa7-chang5, soah be7-ki3-tit ai3 khui-hoe."
        ],
        [
          "今仔日透早，我去露台想欲suh一寡新鮮的空氣，真意外，suh入來的煞是一陣一陣的花芳，斟酌共看，原來是茉莉咧拍莓矣，逐枝攏有三、五蕊花，開出來的花蕊有兩層，外層有六瓣，內層有五瓣，遐細蕊的花，煞有遐精密的構造。",
          "Kin-a2-jit8 thau3-cha2, goa2 khi3 lou7-tai5 siunn7 beh suh chit8-koa2 sin-sian e5 khong-khi3, chin i3-goa7, suh--jip8-lai5 e5 soah si7 chit8 chun7 chit8 chun7 e5 hoe-phang, chim-chiok ka7 khoann3, goan5-lai5 si7 bak8-ni7 leh phah-m5--a, tak8 ki long2 u7 sann, gou7 lui2 hoe, khui--chhut-lai5 e5 hoe-lui2 u7 nng7 chan3, goa7-chan3 u7 lak8 ban7, lai7-chan3 u7 gou7 ban7, hiah se3 lui2 e5 hoe, soah u7 hiah cheng-bit8 e5 kou3-cho7."
        ],
        [
          "我叫阮牽手來看，伊講：「枉費彼樹仔欉生甲遐大欉，毋知影水佮肥料食對佗位去。」我共伊講：「彼花細蕊是細蕊，毋閣真芳啊。」話那講，煞予我想起三十冬前的代誌。",
          "Goa2 kio3 goan2 khan-chhiu2 lai5 khoann3, i kong2: “Ong2-hui3 he chhiu7-a2-chang5 senn kah hiah toa7-chang5, m7 chai-iann2 chui2 kap pui5-liau7 chiah8 tui3 toh-ui7 khi3.” Goa2 ka7 i kong2: “He hoe se3-lui2 si7 se3lui2, m7-koh chin phang ah.” Oe7na2 kong2, soah hou7 goa2 siunn7 khi2 sann-chap8 tang cheng5 e5 tai7-chi3."
        ],
        [
          "阮阿ma2真愛芳花，伊無愛艷麗的圓仔花、玫瑰佮菊仔，伊講：「花無百日紅，看花開、花蔫，特別是傷媠的花雄雄蔫去、焦去、落落去，會hong5真感慨。傷艷麗的花袂芳，芳的花攏毋是有色的。我較愛芳的花，較無愛有色的花，像玫瑰佇日頭跤開甲媠媠媠，唌蝴蝶來伊遐飛來飛去，毋閣伊無芳味啊！」阿ma2栽的花，攏是會芳無紅的花，像桂花、含笑、樹蘭、茉莉……彼款會芳的花。其中，阿ma2上佮意的是茉莉，逐早起咧沃水的時，伊攏會徛佇花頭前，一蕊仔一蕊相，伊會對花輕聲細說，袂輸咧佮in孫咧講話按呢，疼花若疼孫咧。伊的生活真幽雅，予人真數念。",
          "Goan2 a-ma2 chin ai3 phang-hoe, i bo5-ai3 giam7-le7 e5 inn5-a2-hoe, mui5-kui3 kap kiok-a2, i kong2: “Hoe bo5 pek-jit8 ang5, khoann3 hoe khui, hoe lian, tek8-piat8 si7 siunn sui2 e5 hoe hiong5-hiong5 lian--khi3, ta--khi3, lak--loh8-khi3, e7 hong5 chin kam2-khai3. Siunn giam7-le7 e5 hoe be7 phang, phang e5 hoe long2m7 si7u7-sek--e5. Goa2 khah ai3 phang e5 hoe, khah bo5-ai3 u7-sek e5 hoe, chhiunn7 mui5-kui3 ti7 jit8-thau5 kha khui kah sui2-sui2-sui2, siann5 ou5-tiap8 lai5 i hia poe lai5 poe khi3, m7-koh i bo5 phang-bi7 ah!” A-ma2 chai e5 hoe, long2 si7 e7 phang bo5 ang5 e5 hoe, chhiunn7 kui3-hoe, ham5-chhiau3, chhiu7-lan5, bak8-ni7...... hit khoan2 e7 phang e5 hoe. Ki5-tiong, a-ma2 siong7 kah-i3--e5 si7 bak8-ni7, tak8 chai2-khi2 leh ak-chui2 e5 si5, i long2 e7 khia7 ti7 hoe thau5-cheng5, chit8lui2-a2 chit8 lui2 siong3, i e7 tui3 hoe khin-siann se3-soeh, be7-su leh kap in sun leh kong2-oe7 an2-ne, thiann3 hoe na2 thiann3 sun--leh. I e5 seng-oah8 chin iu-nga2, hou7 lang5 chin siau3-liam7."
        ]
      ],
      "篇名": "茉莉花"
    },
    {
      "作者": "楊允言",
      "段": [
        [
          "我徛佇較懸的所在，目睭前看著的是七星潭，伊的海灣若像月眉，這是兩个地殼相舂，舂出來的一條彎彎的海岸線。",
          "Goa2 khia7 ti7 khah koan5 e5 sou2-chai7, bak8-chiu cheng5 khoann3--tioh8 e5 si7 Chhit-chhinn-tham5, i e5 hai2-oan na2-chhiunn7 geh8-bai5, che si7 nng7 e5 te7-khak sio-cheng, cheng--chhut-lai5 e5 chit8 tiau5 oan-oan e5 hai2-hoann7-soann3."
        ],
        [
          "這款鹹酸苦汫摻摻做一伙的感受，實在真僫描寫。",
          "Chit khoan2 kiam5-sng-khou2-chiann2 chham-chham choe3-chit8-hoe2 e5 kam2-siu7, sit8-chai7 chin oh biau5-sia2."
        ],
        [
          "有tang時仔，我著愛應付朋友的問話，若像是面頭前一个大湧雄雄對我沖過來。毋但是佇海墘，有一个透早，佇富里欲去羅山水沖的路裡，我停落來看對面的中央山脈的時，仝款閣想起這个毋知欲按怎回答的問題。",
          "U7-tang-si5-a2, goa2 tioh8-ai3 eng3-hu3 peng5-iu2 e5 mng7-oe7, na2-chhiunn7 si7 bin7-thau5-cheng5 chit8 e5 toa7-eng2 hiong5-hiong5 tui3 goa2 chhiang5--koe3-lai5. M7-na7 si7 ti7 hai2-kinn5, u7 chit8 e5 thau3-cha2, ti7 Hu3-li2 beh khi3 Lo5-san chui2-chhiang5 e5 lou7--nih, goa2 theng5 loh8 lai5 khoann3 tui3-bin7 e5 Tiong-iong soann-meh8 e5 si5, kang7-khoan2 koh siunn7-khi2 chit e5 m7 chai beh an2-choann2 hoe5-tap e5 bun7-te5."
        ],
        [
          "彼个時陣，我的頭路穩定，日子過了真快活，爸母攢一間厝予我tua3，拄仔結婚無偌久。哪會知影，才過無幾個月，我就開始足綿精走tshue7會當予我來花蓮工作的機會。自彼陣開始，就注定愛拍拚tshue7問題的解答，為我的朋友佮親人。",
          "Hit e5 si5-chun7, goa2 e5 thau5-lou7 un2-teng7, jit8-chi2 ke3 liau2 chin khuinn3-oah8, pe7-bu2 chhoan5 chit8 keng chhu3 hou7 goa2 toa3, tu2-a2 kiat-hun bo5 joa7 ku2. Nah e7 chai-iann2, chiah koe3 bo5 kui2 ko3 geh8, goa2 to7 khai-si2 chiok mi5-chinn chau2-chhoe7 e7-tang3 hou7 goa2 lai5 Hoa-lian5 kang-chok e5 ki-hoe7. Chu7 hit-chun7 khai-si2, to7 chu3-tiann7 ai3 phah-piann3 chhoe7 bun7-te5 e5 kai2-tap, ui7 goa2 e5 peng5-iu2 kap chhin-lang5."
        ],
        [
          "彼時，我足興peh山，會記得有一擺，peh去南湖大山的山頂，佇山頂看著太平洋，彼陣心內足感動。總是這个感動，無預測著我的未來。",
          "Hit-si5, goa2 chiok heng3 peh-soann, e7-ki3-tit u7 chit8 pai2, peh khi3 Lam5-ou5-toa7-soann e5 soann-teng2, ti7 soann-teng2 khoann3 tioh8 Thai3-peng5-iunn5, hit-chun7 sim-lai7 chiok kam2-tong7. Chong2--si7 chit e5 kam2-tong7, bo5 u7-chhek tioh8 goa2 e5 bi7-lai5."
        ],
        [
          "後來，雖罔掠做家己是足理性的，斟酌共台灣每一个城市的平均溫度、雨水量、人口密度、醫療資源等等種種的因素攏掠出來分析，說明是按怎我欲離開已經tua3 三十冬的台北，離開所有的親情朋友，去一个足生份的所在，足濟朋友猶是認定我一定是為著欲逃避一寡無法度通解決的現實問題，才走來的。",
          "Au7-lai5, sui-bong2 liah8-cho3 ka-ti7 si7 chiok li2-seng3--e5, chim-chiok ka7 Tai5-oan5 mui2 chit8 e5 siann5-chhi7 e5 peng5-kun un-tou7, hou7-chui2-liong7, jin5-khau2 bit8-tou7, i-liau5 chu-goan5 teng2-teng2 chiong2-chiong2 e5 in-sou3 long2 liah8 chhut lai5 hun-sek, soeh-beng5 si7 an2-choann2 goa2 beh li7-khui i2-keng toa3 sann-chap8 tang e5 Tai5-pak, li7-khui sou2-u7 e5 chhin-chiann5 peng5-iu2, khi3 chit8 e5 chiok chhinn-hun7 e5 sou2-chai7, chiok che7 peng5-iu2 iah si7 jim7-teng7 goa2 it-teng7 si7 ui7 tioh8 beh to5-pi7 chit8-koa2 bo5 hoat-tou7 thang kai2-koat e5 hian7-sit8 bun7-toe5, chiah chau2--lai5-e5."
        ],
        [
          "毋閣，彼年的四月天，家己一个人坐火車來花蓮允頭路，火車nng3足濟磅空，到新城的時陣，看著一片長長的平垟佮山頂一點一點的六月雪，我真確定彼个時陣，早就共所有的理性囥一邊矣。",
          "M7-koh, hit ni5 e5 si3-geh8-thinn, ka-ti7 chit8 e5 lang5 che7 hoe2-chhia lai5 Hoa-lian5 in2 thau5-lou7, hoe2-chhia nng3 chiok che7 pong7-khang, kau3 Sin-siann5 e5 si5-chun7, khoann3 tioh8 chit8 phian3 tng5-tng5 e5 penn5-iunn5 kap soann-teng2 chit8 tiam2 chit8 tiam2 e5 lak8-geh8-seh, goa2 chin khak-teng7 hit e5 si5-chun7, cha2 to7 ka7 sou2-u7 e5 li2-seng3 khng3 chit8-pinn--a."
        ],
        [
          "我定定攏咧tshue7答案，佇真濟所在，可比講，佇隔壁看著徛家的牆圍頂懸寫『看到國旗，肅立致敬』等等的標語，佇銅門村教堂後壁的樹林內底看著倒落去的真大座的開路的紀念碑，佇富源看著昭忠祠、聽in講清國官兵的鬼仔古，佇「長良」看著咧欲倒去的百年薰仔間…，我佇真濟所在、真濟時陣攏會想起我愛tshue7答案的代誌。",
          "Goa2 tiann7-tiann7 long2 leh chhoe7 tap-an3, ti7 chin che7 sou2-chai7, kho2-pi2 kong2, ti7 keh-piah khoann3 tioh8 khia7-ke e5 chhiunn5-ui5 teng2-koan5 sia2『看到國旗，肅立致敬』teng2-teng2 e5 phiau-gi2, ti7 Tang5-mng5-chhoan kau3-tng5 au7-piah e5 chhiu7-na5 lai7-te2 khoann3 tioh8 to2--loh8-khi3 e5 chin toa7 cho7 e5 khui-lou7 e5 ki3-liam7-pi, ti7 Hu3-goan5 khoann3 tioh8 Chiau-tiong-su5, thiann in kong2 Chheng-kok koann-peng e5 kui2-a2-kou2, ti7 “Tiong5-liong5” khoann3 tioh8 leh beh to2--khi3 e5 pah ni5 hun-a2-keng..., goa2 ti7 chin che7 sou2-chai7, chin che7 si5-chun7 long2 e7 siunn7 khi2 goa2 ai3 chhoe7 tap-an3 e5 tai7-chi3."
        ],
        [
          "拄仔來花蓮的時陣，佇一間專科學校教書，有白色恐怖的氣氛，彼陣tua3 佇豐田，日本時代的移民村，因為倚中央山脈山跤，e7晡定定落雨，雨落了，山邊往往有一條長長的腰帶ui3山跤勻勻仔飄起來，才閣勻勻仔消失。彼个時陣，我對未來的生活完全無確定，攏會感覺較早所有的拍拚，就親像這條薄薄、長長的煙霧仝款，早慢會烏有去，無人閣會記得。",
          "Tu2-a2 lai5 Hoa-lian5 e5 si5-chun7, ti7 chit8 keng choan-kho hak8-hau7 ka3-chu, u7 peh8-sek khiong2-pou3 e5 khi3-hun, hit-chun7 toa3 ti7 Hong-tian5, Jit8-pun2 si5-tai7 e5 i5-bin5-chhoan, in-ui7 oa2 Tiong-iong soann-meh8 soann-kha, e7-pou tiann7-tiann7 loh8-hou7, hou7 loh8 liau2, soann-pinn ong2-ong2 u7 chit8 tiau5 tng5-tng5 e5 io-toa3 ui3 soann-kha un5-un5-a2 phiau--khi2-lai5, chiah koh un5-un5-a2 siau-sit. Hit e5 si5-chun7, goa2 tui3 bi7-lai5 e5 seng-oah8 oan5-choan5 bo5 khak-teng7, long2 e7 kam2-kak khah-cha2 sou2-u7 e5 phah-piann3, to7 chhin-chhiunn7 chit tiau5 poh8-poh8, tng5-tng5 e5 ian-bu7 kang7-khoan2, cha2-ban7 e7 ou-iu2--khi3, bo5 lang5 koh e7-ki3--tit."
        ]
      ],
      "篇名": "走tshue7"
    },
    {
      "作者": "黃佳惠",
      "段": [
        [
          "佇機場迎接阿姨，想著伊抱一絲仔的向望，離開台灣，走去生分的中國，看會當得著仙丹妙藥，來醫好這身軀的病痛無；可惜，倒轉來的時，煞kan-tann賰一搣骨頭灰，捧佇阿丕哥哥的雙手頂。司公誦經，幢幡仔颺颺飛，姨丈一聲：「Ha-Kho，咱轉來矣！」逐个閣一擺目箍紅、目屎滴，阿姨，你定著會毋甘你雙手打造起來的雞寮，毋甘永靖五彩十色的花埔，毋願就按呢放捒你所愛的人。阿姨，你轉來故鄉矣，你轉來矣，按怎嘛想袂到已經看無你，袂當閣聽你唱彼條「天星伴天涯」，你燒烙的身軀化做一搣冷冷白色的骨灰，永遠埋佇故鄉永靖的田園。",
          "Ti7 ki-tiunn5 ngia5-chih a-i5, siunn7 tioh8 i pho7 chit8-si-a2 e5 ng3-bang7, li7-khui Tai5-oan5, chau2 khi3 chhinn-hun7 e5 Tiong-kok, khoann3 e7-tang3 tit tioh8 sian-tan biau7-ioh8, lai5 i ho2 chit sin-khu e5 penn7-thiann3--bo5; kho2-sioh, to3-tng2--lai5 e5 si5, soah kan-tann chhun chit8 me kut-thau5-hu, phang5 ti7 A-phi ko-ko e5 siang-chhiu2 teng2. Sai-kong siong7-keng, tong7-hoan-a2 iann7-iann7-poe, i5-tiunn7 chit8 siann: “Ha-Kho, lan2 tng2--lai5-a!” Tak8-e5 koh chit8 pai2 bak8-khou ang5, bak8-sai2 tih, a-i5, li2 tiann7-tioh8 e7 m7-kam li2 siang-chhiu2 tann2-cho7--khi2-lai5 e5 ke-liau5, m7-kam Ian2-chian7ngou2-chhai2 chap8-sek e5 hoe-pou, m7-goan7 to7 an2-ne pang3-sak li2 sou2 ai3 e5 lang5. A-i5, li2 tng2lai5 kou3-hiong--a, li2 tng2--lai5-a, an2-choann2 ma7 siunn7 be7 kau3 i2-keng khoann3 bo5 li2, be7-tang3 koh thiann li2 chhiunn3 hit tiau5 “Thinn-chhinn phoann7 thian-gai5”, li2 sio-lo7 e5 sin-khu hoa3-cho3 chit8 me leng2-leng2 peh8-sek e5 kut-hu, eng2-oan2 tai5 ti7 kou3-hiong Ian2-chian7 e5 chhan5-hng5."
        ],
        [
          "講著二姨，就袂當無想著飼雞。逐擺去二姨的厝，佇門口喝無人，阮就知影伊一定是佇雞寮無閒。二姨的雞寮佇圳溝邊，媽媽寬寬仔行打馬膠路，阮囡仔無講偌幼秀，潦過一片菊仔園，沿田岸仔路，uan7-na7 行uan7-na7 走，叫阿姨，阮走甲 phi7-phe7 喘的時，阿姨就笑咪咪徛佇圳溝邊等阮，伊戴一頂葵笠仔，身軀臭moo-moo，全雞屎味，伊親像一隻老雞母，照顧一陣雞仔囝。",
          "Kong2 tioh8 ji7-i5, to7 be7-tang3 bo5 siunn7 tioh8 chhi7-ke. Tak8 pai2 khi3 ji7-i5 e5 chhu3, ti7 mng5-khau2 hoah bo5 lang5, goan2 to7 chai-iann2 i it-teng7 si7 ti7 ke-tiau5 bo5-eng5. Ji7-i5 e5 ke-tiau5 ti7 chun3-kau pinn, ma-ma khoann-khoann-a2 kiann5 tann2-ma2-ka-lou7, goan2 gin2-a2 bo5 kong2 joa7 iu3-siu3, liau5 koe3 chit8 phinn3 kiok-a2-hng5, ian5 chhan5-hoann7-a2-lou7, oan7-na7 kiann5 oan7-na7 chau2, kio3 a-i5, goan2 chau2 kah phi7-phe7-chhoan2 e5 si5, a-i5 to7 chhio3-bi-bi khia7 ti7 chun3-kau pinn tan2--goan2, i ti3 chit8 teng2 koe5-leh8-a2, sin-khu chhau3-mou-mou, choan5 ke-sai2-bi7, i chhin-chhiunn7 chit8 chiah lau7-ke-bu2, chiau3-kou3 chit8 tin7 ke-a2-kiann2."
        ],
        [
          "二姨飼的是生卵雞，所以攏是母的，這个「查某宿舍」有七、八棟，每一棟有三、四十間，一隻雞有一間厝，無通仔像咱人tua3 的要求四是、派頭，一間細細間仔，翻身轉踅就真食力，兩條長長切半旁的塑膠管仔徛佇雞籠仔邊，一條貯飼料，一條承水，就ka2-na2 人食飯的碗佮啉水的杯仔，食飯時間到，阿姨照順序將飼料分配佇飼料管，一隻一隻雞母頭伸出來食飼料，整齊一致的動作可能佇監獄、軍隊抑是集中營才看會著，替in感覺真可憐。話講倒轉來，一粒一粒白sut-sut的雞卵就是黃金，二姨起雞寮，收雞卵，這幾年來賰有一寡仔，起一棟四是的別莊─永福莊，閣窮袂少予囝兒，親情朋友嘛定定受伊照顧。",
          "Ji7-i5 chhi7--e5 si7 senn-nng7-ke, sou2-i2 long2 si7 bu2--e5, chit e5 “cha-bou2 siok-sia3” u7 chhit, peh tong3, mui2 chit8 tong3u7 sann, si3-chap8 keng, chit8 chiah ke u7 chit8 keng chhu3, bo5 thang-a2 chhiunn7 lan2 lang5 toa3--e5 iau3-kiu5 su3-si7, phai3-thau5, chit8 keng se3-se3-keng-a2, hoan-sin tng2-seh8 to7 chin chiah8-lat8, nng7 tiau5 tng5-tng5 chhiat poann3-peng5 e5 sok-ka kong2-a2 khia7 ti7 ke-lang2-a2 pinn, chit8 tiau5 te2 chhi7-liau7, chit8 tiau5 sin5 chui2, to7 ka2-na2 lang5 chiah8-png7 e5 oann2 kap lim-chui2 e5 poe-a2, chiah8-png7 si5-kan kau3, a-i5 chiau3 sun7-su7 chiong chhi7-liau7 hun-phoe3 ti7 chhi7-liau7-kong2, chit8 chiah chit8 chiah ke-bu2 thau5 chhun chhutlai5 chiah8 chhi7-liau7, cheng2-che5 it-ti3 e5 tong7-chok kho2-leng5 ti7 kann-gak8, kun-tui7iah si7chip8-tiong-iann5 chiah khoann3 e7 tioh8, the3 in kam2-kak chin kho2-lian5. Oe7 kong2 to3-tng2--lai5, chit8 liap8 chit8 liap8 peh8-sut-sut e5 ke-nng7to7-si7 ng5-kim, ji7-i5 khi2 ke-tiau5, siu ke-nng7, chit kui2 ni5 lai5 chhun u7 chit8-koa2-a2, khi2 chit8 tong3 su3-si7 e5 piat8-chong----Eng2-hok-chng, koh kheng5 be7-chio2 hou7 kiann2-ji5, chhin-chiann5 peng5-iu2ma7 tiann7-tiann7 siu7 i chiau3-kou3."
        ],
        [
          "二姨重感情，閣不止仔慷慨，爸爸生理做了無kai3好的彼暫仔，三不五時就愛共人借錢周轉；問無的時，媽媽就會藉口講欲去永靖tshue7二姨坐，才偷偷仔共二姨借錢。二姨真鬥相共，閣kan-tann提母頭錢，講姊妹仔tai7，無咧計較遐濟。細漢的時上愛去二姨遐，因為二姨予阮硩年的紅包誠大包，趁大人tu來tu去，阮紅包捎咧，袋入lak袋仔，就傱去雞寮看雞仔生卵。",
          "Ji7-i5 tiong7 kam2-cheng5, koh put-chi2-a2 khong-khai3, pa-pa seng-li2 cho3 liau2 bo5 kai3 ho2 e5 hit-cham7-a2, sam-put-gou7-si5 to7 ai3 ka7 lang5 chioh-chinn5 chiu-choan2; mng7 bo5 e5 si5, ma-ma to7 e7 chioh-khau2 kong2 beh khi3 ian2-chian7 chhoe7 ji7-i5 che7, chiah thau-thau-a2 ka7 ji7-i5 chioh-chinn5. Ji7-i5 chin tau3-sann-kang7, koh kan-tann theh8 bu2-thau5-chinn5, kong2 chi2-moe7-a2-tai7, bo5 leh ke3-kau3 hiah che7. Se3-han3 e5 si5 siong7 ai3 khi3 ji7-i5 hia, in-ui7 ji7-i5 hou7 goan2 teh-ni5 e5 ang5-pau chiann5 toa7-pau, than3 toa7-lang5tu lai5 tu khi3, goan2 ang5-pau sa--leh, te7 jip8 lak-te7-a2, to7 chong5 khi3 ke-tiau5 khoann3 ke-a2 senn nng7."
        ]
      ],
      "篇名": "飼雞阿姨"
    },
    {
      "作者": "黃佳惠",
      "段": [
        [
          "欖仁樹本底是熱帶地區的植物，因為樹形幽雅，tsit-ma2 四界攏嘛有種，中南部較濟，尤其佇恆春附近的海岸上濟。",
          "Lam2-jin5-chhiu7 pun2-te2 si7 jiat8-tai7 te7-khu e5 sit8-but8, in-ui7 chhiu7-heng5 iu-nga2, chit-ma2 si3-ke3 long2ma7 u7 cheng3, tiong-lam5-pou7 khah che7, iu5-ki5 ti7 Heng5-chhun hu7-kin7 e5 hai2-hoann7 siong7 che7."
        ],
        [
          "欖仁樹又閣叫做「枇杷樹」、「雨傘樹」，普遍來講攏是叫做欖仁樹，按怎按呢號名呢？這是因為伊的樹子親像草橄仔；伊上特別的所在就是樹椏真濟，會橫向展開，秋天若到，青葉會變黃、轉紅，一葉一葉落落來，誠有詩的意境，到寒天kan-tann賰光溜溜的樹身，加添孤單寂寞的美感；春天若到，天氣較燒熱，伊親像佇睏眠中醒起來，開始puh穎，幼嫩的葉仔，一時間同齊發出來，充滿性命力，葉仔成雞卵，若完全展開，就會開始開花，莫看伊的葉仔大大葉，花顛倒細細蕊仔，白花青葉，予春天看起來，閣較鬧熱活潑；欣賞欖仁樹，一年四季攏無仝。",
          "Lam2-jin5-chhiu7 iu7-koh kio3-cho3 “khi5-pe5-chhiu7”, “hou7-soann3-chhiu7”, phou2-phian3 lai5 kong2 long2 si7 kio3-cho3 lam2-jin5-chhiu7, an2-choann2 an2-ne ho7-mia5 neh? Che si7 in-ui7 i e5 chhiu7-chi2 chhin-chhiunn7 chho2-kan-a2; i siong7 tek8-piat8 e5 sou2-chai7 to7-si7 chhiu7-oe chin che7, e7 hoainn5-hiong3 thian2--khui, chhiu-thinn na7 kau3, chhenn-hioh8 e7 pian3 ng5, tng2 ang5, chit8 hioh8 chit8 hioh8 lak--loh8-lai5, chiann5 u7 si e5 i3-keng2, kau3 koann5-thinn kan-tann chhun kng-liu-liu e5 chhiu7-sin, ke-thinn kou-toann chek-bok8 e5 bi2-kam2; chhun-thinn na7 kau3, thinn-khi3 khah sio-joah8, i chhin-chhiunn7 ti7 khun3-bin5 tiong chhenn2--khi2-lai5, khai-si2 puh-inn2, iu3-lun7 e5 hioh8-a2,chit8-si5-kan tang5-che5 hoat--chhut-lai5, chhiong-moa2 senn3-mia7-lat8, hioh8-a2 seng5 ke-nng7, na7 oan5-choan5 thian2--khui, to7 e7 khai-si2 khui-hoe, mai3 khoann3 i e5 hioh8-a2 toa7-toa7-hioh8, hoe tian-to3 se3-se3-lui2-a2, peh8-hoe chhenn-hioh8, hou7 chhun-thinn khoann3--khi2-lai5, koh-khah lau7-jiat8 oah8-phoat; him-siong2 lam2-jin5-chhiu7, chit8 ni5 su3 kui3 long2 bo5-kang5."
        ],
        [
          "欖仁樹不只會當欣賞nia7-nia7，規欉欖仁樹自樹皮、樹身、葉仔到樹子攏有路用，伊的樹皮會當煉烏色的染料，樹身會當做椅仔、桌仔，葉仔會當治皮膚病，樹皮會當治漏屎；欖仁樹開始通人知是聽講會當治肝病，毋知是佇佗位聽來的，講是有一个人肝硬化，西醫看透透，攏講歹醫矣，伊想講西醫看無效果，換中醫看覓咧，就走去中國，向望中醫有法度救伊，伊佇一間廟寺搪著一个老師父，好心報伊講欖仁樹葉仔，會當治肝病，而且著愛自然落落來的葉仔，才有效，袂當peh起去樹仔頂挽ooh；伊就照師父講的，共欖仁樹葉仔當做茶泡來啉，逐工啉，想袂到過半年，伊的肝病，完全好去矣，伊緊轉來台灣，報予逐家知；另外，猶閣聽阮阿姊講伊有一个朋友，本來規面全爛柱仔籽，嘛是逐工泡欖仁葉仔來啉，結果柱仔籽攏好去；欖仁葉治病kam2真正遮有效？根據阮阿舅的經驗，有人食有效，有人無效，看體質啦，那食那歇，較無敗害；若食無效，毋通來tshue7我ooh。",
          "Lam2-jin5-chhiu7 put-chi2 e7-tang3 him-siong2 nia7-nia7,kui chang5 lam2-jin5-chhiu7 chu7 chhiu7-phoe5, chhiu7-sin, hioh8-a2 kau3 chhiu7-chi2 long2 u7 lou7-iong7, i e5 chhiu7-phoe5 e7-tang3 lian7 ou-sek e5 ni2-liau7, chhiu7-sin e7-tang3 cho3 i2-a2, toh-a2, hioh8-a2 e7-tang3 ti7 phoe5-hu-penn7, chhiu7-phoe5 e7-tang3 ti7 lau3-sai2; lam2-jin5-chhiu7 khai-si2 thong lang5 chai si7 thiann kong2 e7-tang3 ti7 koann-penn7,m7 chaisi7 ti7 toh-ui7 thiann--lai5-e5, kong2 si7 u7 chit8 e5 lang5 koann-nge7-hoa3, se-i khoann3 thau3-thau3, long2 kong2 phainn2 i--a, i siunn7 kong2 se-i khoann3 bo5 hau7-ko2, oann7 Tiong-i khoann3 mai7--leh, to7 chau2 khi3 Tiong-kok, ng3-bang7 Tiong-i u7 hoat-tou7 kiu3--i, i ti7 chit8 keng bio7-si7 tng7 tioh8 chit8 e5 lau7-sai-hu7, ho2-sim po3 i kong2 lam2-jin5-chhiu7 hioh8-a2, e7-tang3 ti7 koann-penn7, ji5-chhiann2 tioh8-ai3 chu7-jian5 lak--loh8-lai5 e5 hioh8-a2, chiah u7-hau7, be7-tang3 peh khi2khi3 chhiu7-a2 teng2 ban2--ouh; i to7 chiau3 su-hu7 kong2--e5, ka7 lam2-jin5-chhiu7 hioh8-a2 tong3-cho3 te5 phau3 lai5 lim, tak8 kang lim, siunn7 be7 kau3 koe3 poann3-ni5, i e5 koann-penn7, oan5-choan5 ho2--khi3-a, i kin2 tng2lai5 Tai5-oan5, po3 hou7 tak8-ke chai; leng7-goa7, iau2 koh thiann goan2 a-chi2 kong2 i u7 chit8 e5 peng5-iu2, pun2-lai5 kui bin7 choan5 noa7-thiau7-a2-chi2, ma7 si7 tak8 kang phau3 lam2-jin5 hioh8-a2 lai5 lim, kiat-ko2thiau7-a2-chi2 long2 ho2 khi3; lam2-jin5-hioh8 ti7-penn7 kam2 chin-chiann3 chiah u7-hau7? Kin-ku3 goan2 a-ku7 e5 keng-giam7, u7 lang5 chiah8 u7-hau7, u7 lang5 bo5-hau7, khoann3 the2-chit--lah, na2 chiah8 na2 hioh, khah bo5 pai7-hai7; na7 chiah8 bo5-hau7, m7-thang lai5 chhoe7 goa2 ouh."
        ],
        [
          "我報你知，你報伊知，就按呢報來報去，講甲欖仁葉仔那解毒仙丹妙藥咧，結果有一个怪現象，台大校園幾若欉欖仁樹，秋天若到，就會當看著真濟善男信女，佇樹仔跤咧等，葉仔一下落落來，隨著有人拚過去抾，抾甲清氣清氣，工友省工攏毋免掃。",
          "Goa2 po3 li2 chai, li2 po3 i chai, to7 an2-ne po3 lai5 po3 khi3, kong2 kah lam2-jin5 hioh8-a2 na2 kai2-tok8 sian-tan biau7-ioh8--leh, kiat-ko2 u7 chit8 e5 koai3 hian7-siong7, Tai5-tai7 hau7-hng5 kui2-na7 chang5 lam2-jin5-chhiu7, chhiu-thinn na7 kau3, to7 e7-tang3 khoann3 tioh8 chin che7 sian7-lam5 sin3-lu2, ti7 chhiu7-a2 kha leh tan2, hioh8-a2 chit8-e7 lak--loh8-lai5, sui5 tioh8 u7 lang5 piann3 koe3khi3 khioh, khioh kah chheng-khi3 chheng-khi3,kang-iu2 seng2-kang long2m7 bian2sau3."
        ]
      ],
      "篇名": "欖仁樹"
    },
    {
      "作者": "阿土伯",
      "段": [
        [
          "蛇是真可怕的動物。蛇有毒蛇佮無毒的蛇，親像草尾仔蛇、水蛇是無毒的；青竹絲、雨傘節、飯匙倩、龜殼花就攏有毒。毋管是有毒抑是無毒，予蛇咬著攏是歹運。予毒蛇咬著若無緊處理，是穩死無活的；草尾仔蛇雖然無毒，但是咬著也是腫uainn-uainn、痛搐搐。有人用芎蕉皮佮烏糖捶做藥膏，糊退癀，聽講真有效。",
          "Choa5 si7 chin kho2-phann3 e5 tong7-but8. Choa5 u7 tok8-choa5 kap bo5 tok8 e5 choa5, chhin-chhiunn7 chhau2-boe2-a2-choa5, chui2-choa5 si7 bo5 tok8--e5; chhenn-tek-si, hou7-soann3-chat, png7-si5-chheng3, ku-khak-hoe to7 long2 u7 tok8. M7-koan2 si7 u7 tok8iah si7bo5 tok8, hou7 choa5 ka7--tioh8 long2 si7 phainn2-un7. Hou7 tok8-choa5 ka7--tioh8 na7 bo5 kin2 chhu2-li2, si7 un2-si2 bo5 oah8--e5; chhau2-boe2-a2-choa5 sui-jian5 bo5 tok8, tan7-si7 ka7--tioh8 ia7 si7 cheng2-oainn-oainn, thiann3-tiuh-tiuh. U7 lang5 iong7 kin-chio-phoe5 kap ou-thng5 tui5 cho3 ioh8-ko, kou5 the3-hong5, thiann kong2 chin u7-hau7."
        ],
        [
          "蛇遮爾可怕，一旦捌予蛇咬著，草索會看做蛇，講著蛇就掣。現代人蹛都市，無啥機會通看著蛇，但是古早台灣未開發的時，蛇是台灣人上大的敵人。因為台灣無猛獸，盡驚的是蛇，所以看著蛇著拍予伊死。蛇雖然拍死，但是尾溜猶蟯一下、蟯一下。俗語講「死蛇活尾溜」，是講賊頭雖然掠起來，伊的僚儸猶會作怪；抑是講代誌已經結束，但是後遺症猶佇咧，留一个尾，無法度解決的意思。",
          "Choa5 chiah-ni7 kho2-phann3, it-tan3 bat hou7 choa5 ka7--tioh8, chhau2-soh e7 khoann3 cho3 choa5, kong2 tioh8 choa5 to7 chhoah. Hian7-tai7-lang5 toa3 tou-chhi7, bo5 siann2 ki-hoe7 thang khoann3 tioh8 choa5, tan7-si7 kou2-cha2 Tai5-oan5 bi7 khai-hoat e5 si5, choa5 si7 Tai5-oan5-lang5 siong7 toa7 e5 tek8-jin5. In-ui7 Tai5-oan5 bo5 beng2-siu3, chin7 kiann--e5 si7 choa5, sou2-i2 khoann3 tioh8 choa5 tioh8 phah hou7 i si2. Choa5 sui-jian5 phah--si2, tan7-si7 boe2-liu iau2 ngiauh8--chit8-e7, ngiauh8--chit8-e7. Siok8-gi2 kong2 “si2-choa5 oah8 boe2-liu”, si7 kong2 chhat8-thau5 sui-jian5 liah8--khi2-lai5, i e5 niau-lo5 iau2 e7 chok-koai3;iah si7kong2 tai7-chi3 i2-keng kiat-sok, tan7-si7hio7-i5-cheng3 iau2 ti7--leh, lau5 chit8 e5 boe2, bo5 hoat-tou7 kai2-koat e5 i3-su3."
        ],
        [
          "蛇雖然是可怕的毒蟲，但是聽講蛇是中國福建人的祖先。福建古早叫做「閩」，「閩」字讀做「蠻」，兩字的內面攏有「虫」字，「虫」就是蛇的意思。漢朝的大學者許慎解說「閩」字講：「東南越蛇種。」毋過蛇欲哪有可能生人？這是因為蛇是古早福建人的祖先所崇拜的「圖騰啦！漢族是崇拜龍，越族崇拜蛇，對in的圖騰來看，越族佮漢族本來是無仝種的。",
          "Choa5 sui-jian5 si7 kho2-phann3 e5 tok8-thang5, tan7-si7 thiann kong2 choa5 si7 Tiong-kok Hok-kian3-lang5 e5 chou2-sian. Hok-kian3 kou2-cha2 kio3-cho3 “ban5”, “ban5”--ji7 thak8 cho3 “ban5”, nng7 ji7 e5 lai7-bin7 long2 u7 “hui2”--ji7, “hui2” to7-si7 choa5 e5 i3-su3.Han3-tiau5 e5 toa7-hak8-chia2 Khou2 Sim7 kai2-soeh “ban5”--ji7 kong2: “Tang-lam5-oat8choa5-cheng2.” M7-koh choa5 beh nah u7 kho2-leng5 senn lang5? Che si7 in-ui7 choa5 si7 kou2-cha2 Hok-kian3-lang5 e5 chou2-sian sou2 chong5-pai3 e5 “tou5-theng5”--lah! Han3-chok8 si7 chong5-pai3 leng5, Oat8-chok8 chong5-pai3 choa5, tui3 in e5 tou5-theng5 lai5 khoann3, Oat8-chok8 kap Han3-chok8 pun2-lai5 si7 bo5 kang7 cheng2--e5."
        ],
        [
          "桃園南崁廟有服祀「神蛇公」。聽講南崁起廟的時，有一對錦蛇來tua3佇廟裡，湠七十幾隻蛇囝。遮的蛇四界覕人的厝，暗時纏佇楹仔睏，但是毋捌害人，所以人將in當做是神，毋敢共拍死。若有人來偷掠蛇，予神蛇公的信徒tsang著，一定無放伊煞。這个代誌雖然唅福建人蛇的圖騰無關係，但是也可見閩族確實有崇拜蛇的習慣。",
          "Tho5-hng5 Lam5-kham3-bio7 u7 hok8-sai7 “Sin5-choa5-kong”. Thiann kong2 lam5-kham3 khi2-bio7 e5 si5, u7 chit8 tui3 Gim2-choa5 lai5 toa3 ti7 bio7--nih, thoann3 chhit-chap8 kui2 chiah choa5-kiann2. Chia e5 choa5 si3-ke3 bih lang5 e5 chhu3, am3-si5 tinn5 ti7 enn5-a2 khun3, tan7-si7m7 bathai7 lang5, sou2-i2 lang5 chiong in tong3-cho3 si7 sin5,m7 kann2ka7 phah--si2. Na7 u7 lang5 lai5 thau liah8 choa5, hou7 sin5-choa5-kong e5 sin3-tou5 chang--tioh8, it-teng7 bo5 pang3 i soah. Chit e5 tai7-chi3 sui-jian5 ham7 Hok-kian3-lang5 choa5 e5 tou5-theng5 bo5 koan-he7, tan7-si7 ia7 kho2-kian3 Ban5-chok8 khak-sit8 u7 chong5-pai3 choa5 e5 sip8-koan3."
        ],
        [
          "台灣猶有一條「蛇郎君」的故事。「蛇郎君」是蛇王。娶一个查某囡仔做王妃，過著幸福的日子。後來王后的阿姊因為數想伊的地位，用計害死小妹，家己做王后。小妹死了，變做一隻白鴒鷥，吼講「歹心烏漉肚，害死小妹假王后」。經過真濟曲折，蛇郎君將真正的王后tshue7 著，迎轉去蛇宮，才將假王后處死。「蛇郎君」的故事是台灣的故事中間上kai3有文學價值的囡仔古，而且嘛代表閩南語族對蛇的崇拜。",
          "Tai5-oan5 iau2 u7 chit8 tiau5 “choa5-long5-kun” e5 kou3-su7. “Choa5-long5-kun” si7 choa5-ong5. Chhoa7 chit8 e5 cha-bou2 gin2-a2 cho3 ong5-hui, koe3 tioh8 heng7-hok e5 jit8-chi2. Au7-lai5 ong5-hio7 e5 a-chi2 in-ui7 siau3-siunn7 i e5 te7-ui7, iong7 ke3 hai7-si2 sio2-moe7, ka-ti7 cho3 ong5-hio7. Sio2-moe7 si2 liau2, pian3-cho3 chit8 chiah peh8-leng5-si, hau2 kong2 “phainn2-sim ou-lok-tou7, hai7-si2 sio2-moe7 ke2 ong5-hio7”. Keng-koe3 chin che7 khiok-chiat, choa5-long5-kun chiong chin-chiann3 e5 ong5-hio7 chhoe7--tioh8, ngia5 tng2khi3 choa5-kiong, chiah chiong ke2 ong5-hio7 chhu2-si2. “Choa5-long5-kun” e5 kou3-su7 si7 Tai5-oan5 e5 kou3-su7 tiong-kan siong7 kai3 u7 bun5-hak8 ke3-tat8 e5 gin2-a2-kou2, ji5-chhiann2 ma7 tai7-piau2 Ban5-lam5-gi2-chok8 tui3 choa5 e5 chong5-pai3."
        ]
      ],
      "篇名": "死蛇活尾溜"
    },
    {
      "作者": "演講：陳亦漢 整理：林金城",
      "段": [
        [
          "啊若講著台語，我就想著阮阿公。伊定定咧講起，伊講當初彼一時，日本仔是鋤頭咧管畚箕，咱台灣人的生活是真嚥氣，困苦無依是難袂記。阮阿公有咧講，彼時陣三頓攏食番薯簽，菜脯根仔就罔咬鹹，彼日本仔食甲油洗洗，偏偏就是袂曉講台灣話。有一擺阮阿公假好衰，去教日本囡仔講咱的Ho7-lo2話。伊捀一塊食飯碗，共伊講這是「碗」，彼日本囡仔就綴咧學「碗」，閣指家己的跤，共伊講這是「跤」，紲落去閣比一个貯水的缸，共伊講這是「缸」。尾仔，伊閣提一个查某囡仔梳妝打扮的鏡，共伊講這是「鏡」，彼日本囡仔是愈學愈有紲，就綴咧講「鏡」。阿公緊共這四項物件連起來做伙講，彼日本囡仔就那踅頭那)唸講：「碗、跤、缸、鏡。」唸較緊咧啦！「碗、跤、缸、鏡。碗、跤、缸、鏡。碗、跤、缸、鏡…我尻川疼，我尻川痛。」He2！彼日本囡仔講家己尻川痛，我阿公佇邊仔是笑甲腹肚痛。三頓食袂飽，創治日本囡仔罔過癮啦！",
          "Ah8 na7 kong2 tioh8 Tai5-gi2, goa2 to7 siunn7 tioh8 goan2 a-kong. I tiann7-tiann7 leh kong2-khi2, i kong2 tong-chhoe hit chit8-si5, Jit8-pun2-a2 si7 ti5-thau5 leh koan2 pun3-ki, lan2 Tai5-oan5-lang5 e5 seng-oah8 si7 chin ian3-khi3, khun3-khou2 bo5 i si7 lan5 be7-ki3. Goan2 a-kong u7 leh kong2, hit si5-chun7 sann-tng3 long2 chiah8 han-chi5-chhiam,chhai3-pou2-kin-a2 to7 bong2 ka7kiam5, he Jit8-pun2-a2 chiah8 kah iu5-se2-se2, phian-phian to7-si7 be7-hiau2 kong2 Tai5-oan5-oe7. U7 chit8 pai2 goan2 a-kong ke2-ho2-soe, khi3 ka3 Jit8-pun2 gin2-a2 kong2 lan2 e5 Ho7-lo2-oe7. I phang5 chit8 te3 chiah8-png7-oann2, ka7 i kong2 che si7 “oann2”, he Jit8-pun2 gin2-a2 to7 toe3 leh oh8 “oann2”, koh chi2 ka-ti7 e5 kha, ka7 i kong2 che si7 “kha”, soa3--loh8-khi3 koh pi2 chit8 e5 te2-chui2 e5 kng, ka7 i kong2 che si7 “kng”. Boe2--a2, i koh theh8 chit8 e5 cha-bou2 gin2-a2 se-chong tann2-pan7 e5 kiann3, ka7 i kong2 che si7 “kiann3”, he Jit8-pun2 gin2-a2 si7 ju2 oh8 ju2 u7soa3, to7 toe3 leh kong2 “kiann3”. A-kong kin2 ka7 chit si3 hang7 mih8-kiann7 lian5--khi2-lai5 cho3-hoe2 kong2, he Jit8-pun2 gin2-a2 to7 na2 seh8-thau5 na2 liam7 kong2: “Oann2, kha, kng, kiann3.” Liam7 khah kin2--leh lah! “Oann2, kha, kng, kiann3. Oann2, kha, kng, kiann3. Oann2, kha, kng, kiann3... goa2 kha-chhng thiann3, goa2 kha-chhng thiann3.” He2! he Jit8-pun2 gin2-a2 kong2 ka-ti7 kha-chhng thiann3, goa2 a-kong ti7 pinn--a2 si7 chhio3 kah pak-tou2 thiann3. Sann-tng3 chiah8 be7 pa2, chhong3-ti7 Jit8-pun2 gin2-a2 bong2 koe3-gian3--lah!"
        ],
        [
          "彼時陣台灣出產足濟甘蔗，毋閣攏做糖送予日本仔去孝孤，阮阿公若聽見載甘蔗的火車pu-pu-pu，tshih8-tshiak8，tshih8-tshiak，tshih8-tshiak8，伊就趕緊走去鐵枝路邊等欲抾甘蔗，見擺都有甘蔗落落來，予in遐的囡仔是抾甲真歡喜，久矣，阮阿公才發覺，原來是火車頂的阿伯刁工共甘蔗擲落來的，欲予in遐的囡仔食的啦。",
          "Hit si5-chun7 Tai5-oan5 chhut-san2 chiok che7 kam-chia3, m7-koh long2 cho3 thng5 sang3 hou7 Jit8-pun2-a2 khi3 hau3-kou, goan2 a-kong na7 thiann-kinn3 chai3 kam-chia3 e5 hoe2-chhia pu-pu-pu, chhih8-chhiak8, chhih8-chhiak, chhih8-chhiak8, i to7 koann2-kin2 chau2khi3 thih-ki-lou7 pinn tan2 beh khioh kam-chia3, kian3-pai2 to u7 kam-chia3 lak--loh8-lai5, hou7 in hiah-e5 gin2-a2 si7 khioh kah chin hoann-hi2, ku2--a, goan2 a-kong chiah hoat-kak, goan5-lai5 si7 hoe2-chhia teng2 e5 a-peh tiau-kang ka7 kam-chia3 tan3--loh8-lai5-e5, beh hou7 in hiah-e5 gin2-a2 chiah8--e5 lah."
        ],
        [
          "日本仔離開台灣了後，逐家生活嘛是真艱苦，彼阿督仔就好心來救濟。為著欲領救濟品，逐家就相招鬥陣來去教堂做禮拜、信耶穌，唸彼a me soo me，也毋鎖咧（I'm sorry），kiau彼ABCD是狗咬豬。等禮拜做煞才排列領配給的麵粉、牛奶粉、抑是衫。He2！彼阿督仔漢草是有夠好，平平是十六歲，啊大細漢就差遮濟。阮阿媽就大領的改做細領的，啊褲跤拄好kha3 做裙，麵粉袋仔提來車做白布衫、內褲。彼時陣，內褲無時行彼啥乜BVD 佮小YG，逐領攏嘛是頭前寫「增產報國」，啊尻川後寫的是「淨重五十公斤」。Tsit-ma2 講起來是當做笑詼，毋閣彼時陣的日子，實在是真歹過。為著欲顧三頓，阮阿公捌去拖過三輪車，嘛捌挨米粉，閣捌四界去共人搭布帆，熱人，汗是流甲四淋垂；寒人，是凍甲sih-sih震，毋閣較苦嘛著愛忍耐。",
          "Jit8-pun2-a2 li7-khui Tai5-oan5 liau2-au7, tak8-ke seng-oah8 ma7 si7 chin kan-khou2, he a-tok-a2 to7 ho2-sim lai5 kiu3-che3. Ui7 tioh8 beh nia2 kiu3-che3-phin2, tak8-ke to7 sio-chio tau3-tin7 lai5-khi3 kau3-tng5 cho3 le2-pai3, sin3 Ia5-sou, liam7 he a me sou me, ia7 m7 so2--leh (I'm sorry), kiau he ABCD si7 kau2 ka7 ti. Tan2 le2-pai3 cho3 soah chiah pai5-liat8 nia2 phoe3-kip e5 mi7-hun2, gu5-leng-hun2,iah si7sann. He2! He a-tok-a2 han3-chhau2 si7 u7-kau3 ho2, penn5-penn5 si7 chap8-lak8 hoe3, ah8 toa7-se3-han3 to7 chha chiah che7. Goan2 a-ma2 to7 toa7-nia2--e5 kai2 cho3 se3-nia2--e5, ah8 khou3-kha tu2-ho2 kha3 cho3 kun5, mi7-hun2 te7-a2 theh8 lai5 chhia cho3 peh8-pou3-sann, lai7-khou3. Hit si5-chun7, lai7-khou3 bo5 si5-kiann5 he siann2-mih BVD kap siau2 YG, tak8 nia2 long2 ma7 si7 thau5-cheng5 sia2『增產報國』, ah8 kha-chhng-au7 sia2--e5 si7『淨重五十公斤』. Chit-ma2 kong2--khi2-lai5 si7 tong3-cho3 chhio3-khoe, m7-koh hit si5-chun7 e5 jit8-chi2, sit8-chai7 si7 chin phainn2 koe3. Ui7 tioh8 beh kou3 sann-tng3, goan2 a-kong bat khi3 thoa koe3 sann-lian2-chhia, ma7 bat e bi2-hun2, koh bat si3-ke3 khi3 ka7 lang5 tah pou3-phang5, joah8--lang5, koann7 si7 lau5 kah si3-lam5-sui5; koann5--lang5, si7 tang3 kah sih-sih-chun3, m7-koh khah khou2 ma7 tioh8-ai3 jim2-nai7."
        ]
      ],
      "篇名": "阿公的故事"
    },
    {
      "作者": "陳潔民",
      "段": [
        [
          "彼工，我佇厝裡的後壁尾咧披衫，聽著鳥仔咧叫的聲。阿母講可能是鳥仔囝佇咧學飛摔落來，愛共伊tshue7出來，才袂hoo7枵死。阮兩个母仔囝，就開始佇後壁尾四界反，反甲路尾，阮阿母佇一个倒崁的面桶跤tshue7著一隻鳥仔囝。",
          "Hit kang, goa2 ti7 chhu3--nih e5 au7-piah-boe2 leh phi-sann, thiann tioh8 chiau2-a2 leh kio3 e5 siann. A-bu2 kong2 kho2-leng5 si7 chiau2-a2-kiann2 ti7 leh oh8 poe siak--loh8-lai5, ai3 ka7 i chhoe7--chhut-lai5, chiah be7 hou7 iau--si2. Goan2 nng7 e5 bu2-a2-kiann2, to7 khai-si2 ti7 au7-piah-boe2 si3-ke3 peng2, peng2 kah lou7-boe2, goan2 a-bu2 ti7 chit8 e5 to3-kham3 e5 bin7-thang2 kha chhoe7 tioh8 chit8 chiah chiau2-a2-kiann2."
        ],
        [
          "這是一隻厝鳥仔，真細隻，猶無我手盤的一半大，翼股嘛猶未硬，毛嘛猶未發完全，看這个範勢，伊猶未學會曉飛，就摔落來。阿母決定欲共伊飼甲翼股硬，會當家己飛才共伊放去，才袂變做附近遐貓仔的點心。",
          "Che si7 chit8chiah chhu3-chiau2-a2, chin se3chiah, iau2 bo5 goa2 chhiu2-poann5 e5 chit8-poann3 toa7, sit-kou2 ma7 iau2-boe7 nge7, mou ma7 iau2-boe7 hoat oan5-choan5, khoann3 chit e5 pan7-se3, i iau2-boe7 oh8 e7-hiau2 poe, to7 siak--loh8-lai5. A-bu2 koat-teng7 beh ka7 i chhi7 kah sit-kou2 nge7, e7-tang3 ka-ti7 poe chiah ka7 i pang3--khi3, chiah be7 pian3-cho3 hu7-kin7 hia niau-a2 e5 tiam2-sim."
        ],
        [
          "阿母tshue7一踦紙箱仔，共鳥仔安佇內底；我是去tshue7一个甌仔，內底貯清水，閣用另外一个清氣箍仔，囥一寡仔苜蓿子，予伊做飼料。共鳥仔囥入去的時陣，一時無注意，煞予伊走去，是講佳哉走無偌遠，一時仔就予阿母掠轉來。為著莫予鳥仔閣走出來，阮就佇箱仔的頂頭崁一个像網仔的塑膠蓋。按呢，總算共伊安搭好勢，予伊有一个暫時安居的所在。",
          "A-bu2 chhoe7 chit8 kha choa2-siunn-a2, ka7 chiau2-a2 an ti7 lai7-te2; goa2 si7 khi3 chhoe7 chit8 e5 au-a2, lai7-te2 te2 chheng-chui2, koh iong7 leng7-goa7 chit8 e5 chheng-khi3 khou-a2, khng3 chit8-koa2-a2 bok8-siok-chi2, hou7 i cho3 chhi7-liau7. Ka7 chiau2-a2 khng3--jip8-khi3 e5 si5-chun7, chit8-si5 bo5 chu3-i3, soah hou7 i chau2--khi3, si7 kong2 ka-chai3 chau2 bo5 joa7 hng7, chit8-si5-a2 to7 hou7 a-bu2 liah8--tng2-lai5. Ui7 tioh8 mai3 hou7 chiau2-a2 koh chau2--chhut-lai5, goan2 to7 ti7 siunn-a2 e5 teng2-thau5 kham3 chit8 e5 chhiunn7 bang7-a2 e5 sok-ka-koa3. An2-ne, chong2-sng3 ka7 i an-tah ho2-se3, hou7 i u7 chit8 e5 chiam7-si5 an-ki e5 sou2-chai7."
        ],
        [
          "阮查某孫仔小羽是一个真好玄的三歲囡仔，伊當然嘛對這隻新來的人客真好奇，拄安搭好厝鳥仔無五分鐘，伊就去共蓋掀起來看，厝鳥仔就趁縫飛出來矣，一時仔就無看見鳥仔影，毋知覕去佗位。",
          "Goan2 cha-bou2 sun-a2 Sio2-u2 si7 chit8 e5 chinhonn3-hian5 e5 sann hoe3 gin2-a2, i tong-jian5 ma7 tui3 chit chiah sin lai5 e5 lang5-kheh chinhonn3-ki5, tu2 an-tah ho2 chhu3-chiau2-a2 bo5 gou7 hun-cheng, i to7 khi3 ka7 koa3 hian khi2lai5 khoann3, chhu3-chiau2-a2 to7 than3 phang7 poe--chhut-lai5-a, chit8-si5-a2 to7 bo5 khoann3-kinn3 chiau2-a2 iann2,m7 chaibih khi3 toh-ui7."
        ],
        [
          "阮阿母佮我、猶閣有查某孫仔，三个人佇厝內四界tshue7，總算看著鳥仔覕佇桌跤，阿母跤手誠猛，三兩下手就掠著鳥仔looh！逐家總算會當安心去做家己的代誌。",
          "Goan2 a-bu2 kap goa2, iau2 koh u7 cha-bou2 sun-a2, sann e5 lang5 ti7 chhu3-lai7 si3-ke3 chhoe7, chong2-sng3 khoann3 tioh8 chiau2-a2 bih ti7 toh-kha, a-bu2 kha-chhiu2 chiann5 me2, sann-nng7-e7-chhiu2 to7 liah8 tioh8 chiau2-a2--louh! Tak8-ke chong2-sng3 e7-tang3 an-sim khi3 cho3 ka-ti7 e5 tai7-chi3."
        ],
        [
          "我繼續去坐佇電腦頭前寫論文，阿母佮小羽兩个坐佇客廳看電視。我提出一塊號做『美妙的山中鳥鳴』的CD放落去聽，想袂到，阮兜這个人客，煞對我這塊CD放送出來的鳥仔聲叫（『一唱一和』），in媽孫仔嘛聽著鳥仔佇咧對CD叫的聲，逐家相看對笑，不止仔趣味。",
          "Goa2 ke3-siok8 khi3 che7 ti7 tian7-nau2 thau5-cheng5 sia2 lun7-bun5, a-bu2 kap Sio2-u2 nng7 e5 che7 ti7 kheh-thiann khoann3 tian7-si7. Goa2 theh8 chhut chit8 te3 ho7-cho3 “bi2-biau7 e5 soann-tiong chiau2-beng5” e5 CD pang3 loh8khi3 thiann, siunn7 be7 kau3, goan2 tau chit e5 lang5-kheh, soah tui3 goa2 chit te3 CD hong3-sang3--chhut-lai5 e5 chiau2-a2-siann kio3 (『一唱一和』), in ma2-sun-a2 ma7 thiann tioh8 chiau2-a2 ti7 leh tui3 CD kio3 e5 siann, tak8-ke sio khoann3 tui3-chhio3, put-chi2-a2 chhu3-bi7."
        ],
        [
          "天光，聽著阿母的叫聲：「害矣，tann鳥仔哪會死去啦？」阿母的喝聲，予我雄雄精神，趕緊對樓頂走落來問予清楚：「媽！你講啥？」我一下落來，就看著阿母頭殼le5-le5，目箍紅紅，伊的手盤內底，鳥仔的身軀勼做一个，予人看著真不忍心。",
          "Thinn-kng, thiann tioh8 a-bu2 e5 kio3-siann: “Hai7--a, tann chiau2-a2 nah e7 si2--khi3-lah?” A-bu2 e5 hoah-siann, hou7 goa2 hiong5-hiong5 cheng-sin5, koann2-kin2 tui3 lau5-teng2 chau2 loh8lai5 mng7 hou7 chheng-chho2: “Ma2! Li2 kong2 siann2?” Goa2 chit8-e7 loh8--lai5, to7 khoann3 tioh8 a-bu2 thau5-khak le5-le5,bak8-khou ang5-ang5, i e5 chhiu2-poann5 lai7-te2, chiau2-a2 e5 sin-khu kiu cho3 chit8 e5, hou7 lang5 khoann3 tioh8 chin put jim2-sim."
        ],
        [
          "阿母用傷心的眼神看我，問講：「伊kam2是枵死的啦！腹肚mooh-mooh，kam2是無愛食『苜蓿子』？抑是想欲自由，絕食抗議？」我看阿母遮爾艱苦，就共伊安慰講：「咱已經盡力，嘛無想過欲害伊，出發點是善良的啦，阿母，你莫閣艱苦矣！」其實我心內嘛感覺一種講袂出來的悲哀。",
          "A-bu2 iong7 siong-sim e5 gan2-sin5 khoann3 goa2, mng7 kong2: “I kam2 si7 iau--si2-e5 lah! Pak-tou2 mouh-mouh, kam2 si7 bo5-ai3 chiah8`bok8-siok-chi2'?Iah si7siunn7 beh chu7-iu5, choat8-sit8 khong3-gi7?” Goa2 khoann3 a-bu2 chiah-ni7kan-khou2, to7 ka7 i an-ui3 kong2: “Lan2 i2-keng chin7-lek8, ma7 bo5 siunn7 koe3 beh hai7--i, chhut-hoat-tiam2 si7 sian7-liong5--e5 lah, a-bu2, li2 mai3 kohkan-khou2--a!” Ki5-sit8 goa2 sim-lai7 ma7 kam2-kak chit8 chiong2 kong2 be7 chhut--lai5 e5 pi-ai."
        ]
      ],
      "篇名": "來一隻厝鳥仔人客"
    },
    {
      "作者": "阿雨",
      "段": [
        [
          "彼一工早時九點外，佇工場咧做工課的時陣，雄雄看著阮先生仆佇桌頂，面色是白死殺，閣一直拚凊汗，我心內真驚惶，著行倚去共看覓咧；伊講：無要緊，kan-tann倒爿的胸坎仔小可仔痛痛nia5，我歇一睏仔就好。",
          "Hit chit8 kang chai2-si5 kau2 tiam2 goa7, ti7 kang-tiunn5 leh cho3 khang-khoe3 e5 si5-chun7, hiong5-hiong5 khoann3 tioh8 goan2 sian-sinn phak ti7 toh-teng2, bin7-sek si7 peh8-si2-sat, koh it-tit8 piann3 chhin3-koann7, goa2 sim-lai7 chin kiann-hiann5, tioh8 kiann5 oa2khi3 ka7 khoann3 mai7--leh; i kong2: bo5 iau3-kin2, kan-tann to3-peng5 e5 heng-kham2-a2 sio2-khoa2-a2 thiann3-thiann3 nia5, goa2 hioh chit8-khun3-a2 to7 ho2."
        ],
        [
          "隔半點外鐘，我閣踏入去辦公室看伊，親像無較好的款；著催伊緊去予醫生看覓咧。伊自按呢騎跤踏車出去looh。我佇厝裡貓貓看，攏無看著伊轉來，心內誠著急，想講「代誌大條矣」，應該來去診所共看覓咧才著。拄踏入診所，醫生就對我講：恁先生的病誠危險，可能是「心絞痛」的款，我已經寫好轉院急診的紹介單，恁趕緊去病院，袂使得閣拖looh。",
          "Keh poann3 tiam2 goa7 cheng, goa2 koh tah8 jip8khi3 pan7-kong-sek khoann3--i, chhin-chhiunn7 bo5 khah ho2 e5 khoan2; tioh8 chhui i kin2 khi3 hou7 i-seng khoann3 mai7--leh. I chu7 an2-ne khia5 kha-tah8-chhia chhut--khi3-louh. Goa2 ti7 chhu3--nih niau-niau-khoann3, long2 bo5 khoann3 tioh8 i tng2--lai5, sim-lai7 chiann5 tioh8-kip, siunn7 kong2 “tai7-chi3 toa7-tiau5--a”, eng-kai lai5-khi3 chin2-sou2 ka7 khoann3 mai7--leh chiah tioh8. Tu2 tah8 jip8 chin2-sou2, i-seng to7 tui3 goa2 kong2: lin2 sian-sinn e5 penn7 chiann5 gui5-hiam2, kho2-leng5 si7 “sim-ka2-thiann3” e5 khoan2, goa2 i2-keng sia2 ho2 choan2-inn7 kip-chin2 e5 siau7-kai3-toann, lin2 koann2-kin2 khi3 penn7-inn7, be7-sai2-tit koh thoa--louh."
        ],
        [
          "提著醫生的紹介批，就坐計程車趕去國泰病院，因為真著急，感覺講沿路的車ka2-na2 親像特別濟，看伊痛甲攏袂講話，阮的心情嘛若親像鼎底的狗蟻仝款，又閣著急，又閣艱苦，恨袂當咱來替伊破病。到病院的急診處，辦好所有的手續了後，醫生隨時替伊驗血、做心電圖、照電光等等應該做的檢查，了後就講：「恁先生是心臟的血筋窒咧，才會按呢，tsit-ma2 著愛趕緊做「心臟擴充術」，若無，可能隨時有性命的危險。」又閣聽醫生講，嘛無百分之百的把握；彼tang陣，阮的心情誠複雜，做佮無做攏有性命的危險；阮兩人參詳了後，決定將性命交予醫生。佇手術間外口恬恬坐咧等，我共我家己講：「袂使吼，愛堅強。」毋閣目屎依員tshap8-tshap8滴，這tang陣會當做的，就是為伊祈禱，祈求菩薩慈悲來救助伊佮所有辛苦病疼的人。毋知過了偌久，手術間的門才拍開，我趕緊入去看伊，伊一直攏真清醒，啊毋閣袂使講傷濟話；過一絲仔久，醫生吩咐護士共伊送入去加護病房觀察，聽醫生講這是真危險的手術，失敗的機會誠懸，若準會當度過今仔日，無其他的變化，才算是穩定矣。彼一暝，我佇加護病房的走廊陪伊，半暝仔就倒佇涼椅面頂反來反去，雖然這陣是溫暖的春天，毋閣我煞感覺特別寒，期待天光日頭緊出來，我相信溫暖會閣一擺充滿每一e5人的「心」。度過加護病房四工的危險觀察期，轉入去普通病房閣tua3 三工就出院矣，欲出院進前，陳醫師講：「這擺的手術真正是無簡單，是予人真意外、成功的病例，恁著愛好好仔保惜這个真無簡單才抾轉來的性命」。到這陣想起來，嘛猶閣誠感謝陳醫師的。出院了後，身體需要好好仔調養，阮先生定定講起彼tang陣的心情，伊講：人的性命是真脆弱的，喝一下欲按怎，咱攏無法度，連行路都攏感覺強欲無氣去，彼種死閣復生的感覺，相信只有捌經過的人，才會當深深體會著。這tang陣，伊的身體已經恢復甲真好，阮向望佇每一个日子、每一个人，攏有濟濟平安、喜悅佮滿足。",
          "Theh8 tioh8 i-seng e5 siau7-kai3-phoe, to7 che7 ke3-teng5-chhia koann2 khi3 Kok-thai3 Penn7-inn7, in-ui7 chin tioh8-kip, kam2-kak kong2 ian5-lou7 e5 chhia ka2-na2 chhin-chhiunn7 tek8-piat8 che7, khoann3 i thiann3 kah long2 be7 kong2-oe7, goan2 e5 sim-cheng5 ma7 na2 chhin-chhiunn7 tiann2 te2 e5 kau2-hia7kang7-khoan2, iu7-koh tioh8-kip, iu7-koh kan-khou2, hun7 be7-tang3 lan2 lai5 the3 i phoa3-penn7. Kau3 penn7-inn7 e5 kip-chin2-chhu3, pan7 ho2 sou2-u7 e5 chhiu2-siok8 liau2-au7, i-seng sui5-si5 the3 i giam7-hoeh, cho3 sim-tian7-tou5, chhio7 tian7-kong teng2-teng2 eng-kai cho3 e5 kiam2-cha, liau2-au7 to7 kong2: “Lin2 sian-sinn si7 sim-chong7 e5 hoeh-kin that--leh, chiah e7 an2-ne, chit-ma2 tioh8-ai3 koann2-kin2 cho3 “sim-chong7 khong3-chhiong-sut8”, na7 bo5, kho2-leng5 sui5-si5 u7 senn3-mia7 e5 gui5-hiam2.” Iu7-koh thiann i-seng kong2, ma7 bo5 pah hun chi pah e5 pa2-ap; hit-tang-chun7, goan2 e5 sim-cheng5 chiann5 hok8-chap8, cho3 kap bo5 cho3 long2 u7 senn3-mia7 e5 gui5-hiam2; goan2 nng7 lang5 chham-siong5 liau2-au7, koat-teng7 chiong senn3-mia7 kau hou7 i-seng. Ti7 chhiu2-sut8-keng goa7-khau2 tiam7-tiam7 che7 leh tan2, goa2 ka7 goa2 ka-ti7 kong2: “Be7-sai2 hau2, ai3 kian-kiong5.” M7-koh bak8-sai2 iu5-goan5 chhap8-chhap8-tih, chit-tang-chun7 e7-tang3 cho3--e5, to7-si7 ui7 i ki5-to2, ki5-kiu5 phou5-sat chu5-pi lai5 kiu3-chou7 i kap sou2-u7 sin-khou2 penn7 thiann3 e5 lang5.M7 chaikoe3 liau2 joa7 ku2, chhiu2-sut8-keng e5 mng5 chiah phah--khui, goa2 koann2-kin2 jip8khi3 khoann3--i, i it-tit8 long2 chin chheng-chhenn2, ah8 m7-koh be7-sai2 kong2 siunn che7 oe7; koe3 chit8-si-a2 ku2, i-seng hoan-hu3 hou7-su7 ka7 i sang3 jip8khi3 ka-hou7 penn7-pang5 koan-chhat, thiann i-seng kong2 che si7 chin gui5-hiam2 e5 chhiu2-sut8, sit-pai7 e5 ki-hoe7 chiann5 koan5, na7 chun2 e7-tang3 tou7 koe3 kin-a2-jit8, bo5 ki5-thann e5 pian3-hoa3, chiah sng3 si7 un2-teng7--a. Hit chit8 me5, goa2 ti7 ka-hou7 penn7-pang5 e5 chau2-long5 poe5--i, poann3-me5-a2 to7 to2 ti7 liang5-i2 bin7-teng2 peng2 lai5 peng2 khi3, sui-jian5 chit-chun7 si7 un-loan2 e5 chhun-thinn, m7-koh goa2 soah kam2-kak tek8-piat8 koann5, ki5-thai7 thinn-kng jit8-thau5 kin2 chhut--lai5, goa2 siong-sin3 un-loan2 e7 koh chit8 pai2 chhiong-moa2 mui2 chit8 e5 lang5 e5 “sim”. Tou7 koe3 ka-hou7 penn7-pang5 si3 kang e5 gui5-hiam2 koan-chhat-ki5, choan2 jip8khi3 phou2-thong penn7-pang5 koh toa3 sann kang to7 chhut-inn7--a, beh chhut-inn7 chin3-cheng5, Tan5 i-su kong2: “Chit pai2 e5 chhiu2-sut8 chin-chiann3 si7 bo5 kan2-tan, si7 hou7 lang5 chin i3-goa7, seng5-kong e5penn7-le7, lin2 tioh8-ai3 ho2-ho2-a2 po2-sioh chit e5 chin bo5 kan2-tan chiah khioh--tng2-lai5 e5 senn3-mia7”. kau3 chit-chun7 siunn7--khi2-lai5, ma7 iau2-koh chiann5 kam2-sia7 Tan5 i-su--e5. Chhut-inn7 liau2-au7, sin-the2 su-iau3 ho2-ho2-a2 tiau5-iong2, goan2 sian-sinn tiann7-tiann7 kong2 khi2 hit-tang-chun7e5 sim-cheng5, i kong2: lang5 e5 senn3-mia7 si7 chin chhui3-jiok8--e5, hoah chit8-e7 beh an2-choann2, lan2 long2 bo5 hoat-tou7,lian5 kiann5-lou7 to long2 kam2-kak kiong7-beh bo5-khui3 khi3, hit chiong2 si2 koh hok8 seng e5 kam2-kak, siong-sin3 chi2-u7 bat keng-koe3 e5 lang5, chiah e7-tang3 chhim-chhim the2-hoe7--tioh8. Chit-tang-chun7, i e5 sin-the2 i2-keng hoe-hok8 kah chin ho2, goan2 ng3-bang7 ti7 mui2 chit8 e5 jit8-chi2, mui2 chit8 e5 lang5, long2 u7 che7-che7 peng5-an, hi2-oat8 kap boan2-chiok."
        ]
      ],
      "篇名": "難忘的彼一日"
    }
  ]
}
