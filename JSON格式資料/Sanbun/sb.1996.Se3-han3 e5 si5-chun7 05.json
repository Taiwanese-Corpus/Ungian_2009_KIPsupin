{
  "作者": "尤榮坤",
  "出版年": "1996",
  "出版者": "無",
  "文類": "散文",
  "書名": "細漢e5時陣──尤榮坤台文作品集",
  "書寫系統": "漢羅",
  "資料": [
    {
      "段": [
        [
          "前 chit8 暫，我 an7 台北轉去厝 e5，忽然食 tioh8 阮媽媽做 e5 菜chinn3，我有 chit8 e5 感覺 chiok 深 e5，問阮媽媽講：「為 siann2-me2汝 chinn3 e5 菜 chinn3 kap khah 早無仝款，汝chinn3--e5 是 siann2-me2 chinn3 ? 」阮媽媽講：「這是鴨卵 chinn3 (鴨卵 chinn3 是用發粉，拍鴨卵，chham chit8-koa2 油，落去chinn3--e5 ) 。」我講：「汝 chit-ma2 chinn3 e5 菜 chinn3 na2 kann2-na2 無 khah 早 hiah 好食 ? 」阮媽媽對嘴應講：「M7 是long2 仝款，仝材料。」但是我歹勢講：「 Chit-ma2 e5 功夫有khah 退步 a。」",
          "Cheng5 chit8-cham7, goa2 an7 Tai5-pak tng2 khi3 chhu3--e5, hut-jian5 chiah8 tioh8 goan2 ma-ma cho3 e5 chhai3-chinn3, goa2 u7 chit8 e5 kam2-kak chiok chhim--e5, mng7 goan2 ma-ma kong2: “Ui7-siann2-me2 li2 chinn3 e5 chhai3 chinn3 kap khah-cha2 bo5 kang7-khoan2, li2 chinn3--e5 si7 siann2-me2 chinn3?” Goan2 ma-ma kong2: “Che si7 ah-nng7-chinn3 (ah-nng7-chinn3 si7 iong7 hoat-hun2, phah ah-nng7, chham chit8-koa2 iu5, loh8 khi3 chinn3--e5).” Goa2 kong2: “Li2 chit-ma2 chinn3 e5 chhai3-chinn3 na2 kann2-na2 bo5 khah-cha2 hiah ho2-chiah8?” Goan2 ma-ma tui3-chhui3 in3 kong2: “M7 si7 long2 kang7-khoan2, kang7 chai5-liau7.” Tan7-si7 goa2 phainn2-se3 kong2: “Chit-ma2 e5 kang-hu u7 khah the3-pou7--a.”"
        ],
        [
          "我來回憶 chit8 段食菜 chinn3 e5 滋味，kap tak8 家分享，印象中菜chinn3 有鴨卵chinn3、芋 a2-chinn3 、蕃薯 chinn3 、糯米chinn3，iah-koh 有 chit8-koa2 我講 boe7 出來 e5，每 chit8種 long2 chiok 好食 e5，印象 siong7 深 e5，to7 是當芋 a2-chinn3 食入去我 e5 嘴內，khinn-khinn-khau-khau，感覺 chiok 好e5，當然 khah 早 e5 嘴齒 khah 勇。會記 leh 芋 a2-chinn3 是用芋 a2簽落去 chinn3，有可能是我 khah 無 ka7 厝 e5 tau3-sann-kang7，處理辦桌 e5 事務，阮媽媽對我亦 khah 疼，所以有當時 a 人客 iah-be7 來 e5 時陣，long2 會 phong2 chit8-koa2 菜 chinn3 hou7 我 thui。",
          "Goa2 lai5 hoe5-ek8 chit8 toann7 chiah8 chhai3-chinn3 e5 chu-bi7, kap tak8-ke hun-hiong2, in3-siong2 tiong chhai3-chinn3 u7 ah-nng7-chinn3, ou5-a2-chinn3, han-chi5-chinn3, chut8-bi2-chinn3, iah-koh u7 chit8-koa2 goa2 kong2 boe7 chhut--lai5-e5, mui2 chit8 chiong2 long2 chiok ho2-chiah8--e5, in3-siong2 siong7 chhim--e5, to7 si7 tng ou5-a2-chinn3 chiah8 jip8 khi3 goa2 e5 chhui3-lai7, khinn-khinn-khau-khau, kam2-kak chiok ho2--e5, tong-jian5 khah-cha2 e5 chhui3-khi2 khah iong2. E7 ki3 leh ou5-a2-chinn3 si7 iong7 ou5-a2-chhiam loh8 khi3 chinn3, u7 kho2-leng5 si7 goa2 khah bo5 ka7 chhu3--e5 tau3-sann-kang7, chhu2-li2 pan7-toh e5 su7-bu7, goan2 ma-ma tui3 goa2 ia7 khah thiann3, sou2-i2 u7 tang-si5-a lang5-kheh iah-be7 lai5 e5 si5-chun7, long2 e7 phong2 chit8-koa2 chhai3-chinn3 hou7 goa2 thui."
        ],
        [
          "Khah 早食菜 chinn3 有幾 e5 特色，第一 to7 是年 a2 節 a2, 譬如講媽祖生 iah 是土地公生，鬧熱拜拜，chiah 會 chinn3 菜chinn3 。第二 to7 是 khah 早 na7 chinn3 菜 chinn3 long2 幾 a7鼎。另外 chit8 e5 特色 to7 是 khah 早 e5 菜chinn3 long2 會hou7 chit8-koa2 人客包轉去厝 e5，因為 khah 早農業社會生活khah 艱苦, 而且有 chit8-koa2 儂 na7 轉來 hou7 儂請 e5 時陣，long2 會 chhoa7 囝 a2 ,囝 a2 long2 chiok 愛食菜 chinn3 、汽水等等，所以 khah 早 e5 菜 chinn3 chiok 有銷 e5，不比chit-ma2，可能有真 choe7 khah 年輕 e5 都市 e5 少年，伊m7 bat 食過菜 chinn3，ma7 m7 知影有菜 chinn3 chit e5 名，我感覺這是真可惜 e5 代誌。食菜chinn3 hou7 我想 tioh8 二件不止趣味 e5 代誌，我食菜 chinn3 e5 時陣，long2 會問儂 iah 是阮母a 講：「這是 siann2-me2 chinn3 ? 」我to7 會 ka7 伊記起來，後pai2，我 na7 想 beh 食 e5 時陣，to7 會 ka7 儂講 hit e5 名,譬如講我 beh 食蕃薯 chinn3，to7 會 ka7 in 講 : 「我 beh 食蕃薯 chinn3 。」第二趣味 e5 to7 是當我 theh8 tioh8 菜 chinn3 e5 時陣，會感覺 hit e5 菜 chinn3 chiok 燒 e5，因為 tu2-a2 chinn3 起來 nia5，囝 a2 時代又koh 無 siann2-me2 thang 好食，koh 想 beh 食 chit8 下新鮮、現燒 e5，所以 tiann7-tiann7 為tioh8 beh 食菜 chinn3，嘴 chih8 燙 kah 疼tiuh-tiuh。所以我食菜 chinn3 e5 樂趣 kap趣味, 別儂可能真歹體會，我相信 na7 有經過 hit e5 年代 e5 朋友，應該是感受 khah 會kau3 。",
          "Khah-cha2 chiah8 chhai3-chinn3 u7 kui2 e5 tek8-sek, te7-it to7 si7 ni5-a2 cheh-a2, phi3-ju5 kong2 Ma2-chou2-senn iah si7 thou2-te7-kong-senn, lau7-jiat8 pai3-pai3, chiah e7 chinn3 chhai3-chinn3. Te7-ji7 to7 si7 khah-cha2 na7 chinn3 chhai3-chinn3 long2 kui2-a7 tiann2. Leng7-goa7 chit8 e5 tek8-sek to7 si7 khah-cha2 e5 chhai3-chinn3 long2 e7 hou7 chit8-koa2 lang5-kheh pau tng2 khi3 chhu3--e5, in-ui7 khah-cha2 long5-giap8 sia7-hoe7 seng-oah8 khah kan-khou2, ji5-chhiann2 u7 chit8-koa2 lang5 na7 tng2 lai5 hou7 lang5 chhiann2 e5 si5-chun7, long2 e7 chhoa7 gin2-a2, gin2-a2 long2 chiok ai3 chiah8 chhai3-chinn3, khi3-chui2 teng2-teng2, sou2-i2 khah-cha2 e5 chhai3-chinn3 chiok u7-siau--e5, put-pi2 chit-ma2, kho2-leng5 u7 chin choe7 khah ni5-khin e5 tou-chhi7 e5 siau3-lian5, i m7 bat chiah8 koe3 chhai3-chinn3, ma7 m7 chai-iann2 u7 chhai3-chinn3 chit e5 mia5, goa2 kam2-kak che si7 chin kho2-sioh e5 tai7-chi3. Chiah8 chhai3-chinn3 hou7 goa2 siunn7 tioh8 nng7 kiann7 put-chi2 chhu3-bi7 e5 tai7-chi3, goa2 chiah8 chhai3-chinn3 e5 si5-chun7, long2 e7 mng7 lang5 iah si7 goan2 bu2--a kong2: “Che si7 siann2-me2 chinn3?” Goa2 to7 e7 ka7 i ki3--khi2-lai5, au7-pai2, goa2 na7 siunn7 beh chiah8 e5 si5-chun7, to7 e7 ka7 lang5 kong2 hit e5 mia5, phi3-ju5 kong2 goa2 beh chiah8 han-chi5-chinn3, to7 e7 ka7 in kong2: “Goa2 beh chiah8 han-chi5-chinn3.” Te7-ji7 chhu3-bi7--e5 to7 si7 tng goa2 theh8 tioh8 chhai3-chinn3 e5 si5-chun7, e7 kam2-kak hit e5 chhai3-chinn3 chiok sio--e5, in-ui7 tu2-a2 chinn3--khi2-lai5 nia5, gin2-a2 si5-tai7 iu7-koh bo5 siann2-me2 thang ho2 chiah8, koh siunn7 beh chiah8 chit8-e7 sin-sian2, hian7-sio--e5, sou2-i2 tiann7-tiann7 ui7 tioh8 beh chiah8 chhai3-chinn3, chhui3-chih8 thng3 kah thiann3-tiuh-tiuh. Sou2-i2 goa2 chiah8 chhai3-chinn3 e5 lok8-chhu3 kap chhu3-bi7, pat8-lang5 kho2-leng5 chin phainn2 the2-hoe7, goa2 siong-sin3 na7 u7 keng-koe3 hit e5 ni5-tai7 e5 peng5-iu2, eng-kai si7 kam2-siu7 khah e7 kau3."
        ]
      ],
      "篇名": "細漢e5時陣 5 食菜 chinn3"
    }
  ]
}
