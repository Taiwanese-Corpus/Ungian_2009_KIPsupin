{
  "出版年": "2007",
  "文類": "散文",
  "書名": "臺灣閩南語朗讀文章選輯",
  "書寫系統": "漢羅",
  "資料": [
    {
      "作者": "張秋香",
      "段": [
        [
          "阮阿母今年六十四，雖罔伊無讀冊，毋閣捌真濟道理，對細漢到大，伊的教示，我攏記牢牢。",
          "Goan2 a-bu2 kim-ni5 lak8-chap8-si3, sui-bong2 i bo5 thak8-chheh, m7-koh bat chin che7 to7-li2, tui3 se3-han3 kau3 toa7, i e5 ka3-si7, goa2 long2 ki3 tiau5-tiau5."
        ],
        [
          "伊定定共阮講「人愛活動，欲活著愛動」，叫阮毋通激甲無荏無呢，看著眠床就欲the。",
          "I tiann7-tiann7 ka7 goan2 kong2 “Lang5 ai3 oah8-tang7, beh oah8 tioh8-ai3 tang7”, kio3 goan2 m7-thang kek kah bo5 lam2 bo5 ne, khoann3 tioh8 bin5-chhng5 to7 beh the."
        ],
        [
          "會記得細漢的時陣，厝裡真艱苦，阿爸阿母欲晟養五个囡仔誠無簡單，彼陣有真濟人欲來共阿母分囡仔轉去飼，毋閣阿母講「五个囡仔攏是伊的金kam5仔，減一个伊就袂當活落去！」，伊相信「一枝草，一點露；天無絕人之路。」",
          "E7 ki3-tit se3-han3 e5si5-chun7, chhu3--nih chin kan-khou2, a-pa a-bu2 beh chhiann5-iong2 gou7 e5 gin2-a2 chiann5 bo5 kan2-tan, hit-chun7 u7 chin che7 lang5 beh lai5 ka7 a-bu2 pun gin2-a2 tng2khi3 chhi7, m7-koh a-bu2 kong2 “Gou7 e5 gin2-a2 long2 si7 i e5 kim-kam5-a2, kiam2 chit8 e5 i to7 be7-tang3 oah8--loh8-khi3!”, i siong-sin3 “Chit8 ki chhau2, chit8 tiam2 lou7; thinn bo5 choat8 jin5 chi lou7.”"
        ],
        [
          "阿母教阮「人咧做，天咧看」，叫阮逐項代誌欲做進前，著愛再三考慮才通去做；叫阮毋通「人來才掃地，人去才泡茶」、「日時走拋拋，暗時點火炤褲跤」，伊閣講「好天著愛積雨來糧，平時愛先拍拚認真，養成勤儉的習慣，搪著時機若bai2的時陣，才袂歹過日。」",
          "A-bu2 ka3 goan2 “Lang5 leh cho3, thinn leh khoann3”, kio3 goan2 tak8 hang7 tai7-chi3 beh cho3 chin3-cheng5, tioh8-ai3 chai3-sam kho2-lu7 chiah thang khi3 cho3; kio3 goan2 m7-thang “lang5 lai5 chiah sau3-te7, lang5 khi3 chiah phau3-te5”, “jit8--si5 chau2 pha-pha, am3-si5 tiam2 hoe2 chhio7 khou3-kha”, i koh kong2 “ho2-thinn tioh8-ai3 chek hou7 lai5 liong5, peng5-si5 ai3 seng phah-piann3 jin7-chin, iong2-seng5 khin5-khiam7 e5 sip8-koan3, tng7 tioh8 si5-ki na7 bai2 e5 si5-chun7, chiah be7 phainn2 koe3-jit8.”"
        ],
        [
          "阿母閣講「好也一句，bai2也一句」，「心bai2無人知，喙bai2上厲害；喙愛關，門愛閂」叫阮講話愛三思而後行，毋通一枝喙烏白講。",
          "A-bu2 koh kong2 “ho2 ia7 chit8 ku3, bai2 ia7 chit8 ku3”, “sim bai2 bo5 lang5 chai, chhui3 bai2 siong7 li7-hai7; chhui3 ai3 koainn, mng5 ai3 chhoann3”kio3 goan2 kong2-oe7 ai3 samsu ji5 hio7 heng5, m7-thang chit8 ki chhui3 ou-peh8 kong2."
        ],
        [
          "阿母講：「食人一口，著愛報人一斗；飲水思源頭，食果子著愛拜樹頭。」佇阿母的身軀邊，我學著足濟的傳統道德；我愛阿母，我閣較尊敬阿母，阿母的話我會認真聽，祝阿母逐工攏歡歡喜喜，食百二。",
          "A-bu2 kong2: “Chiah8 lang5 chit8 khau2, tioh8-ai3 po3 lang5 chit8 tau2; im2 chui2 su goan5-thau5, chiah8 koe2-chi2 tioh8-ai3 pai3 chhiu7-thau5.” Ti7 a-bu2 e5 sin-khu pinn, goa2 oh8 tioh8 chiok che7 e5 thoan5-thong2 to7-tek; goa2 ai3 a-bu2, goa2 koh-khah chun-keng3 a-bu2, a-bu2 e5 oe7 goa2 e7 jin7-chin thiann, chiok a-bu2 tak8 kang long2 hoann-hoann hi2-hi2, chiah8 pah-ji7."
        ]
      ],
      "篇名": "阿母的話"
    },
    {
      "作者": "莊雅媚",
      "段": [
        [
          "細漢我上愛去的所在，就是庄跤阿公阿媽的厝；佇遐，空氣好，風微微仔吹來，路邊青翠的草仔，不時咧對我揕頭，樹葉仔親像海面的水湧，輕輕仔搖過來閣搖過去，燒烙的日頭光，炤佇我的身軀，彼種感覺，實在真爽快。",
          "Se3-han3 goa2 siong7 ai3 khi3 e5 sou2-chai7, to7-si7 chng-kha a-kong a-ma2 e5 chhu3; ti7 hia, khong-khi3 ho2, hong bi5-bi5-a2 chhoe--lai5, lou7-pinn chhenn-chhui3 e5 chhau2-a2, put-si5 leh tui3 goa2 tim3-thau5, chhiu7-hioh8-a2 chhin-chhiunn7 hai2-bin7 e5 chui2-eng2, khin-khin-a2 io5 koe3lai5 koh io5 koe3khi3, sio-lo7 e5 jit8-thau5-kng, chhio7 ti7 goa2 e5 sin-khu, hit chiong2 kam2-kak, sit8-chai7 chin song2-khoai3."
        ],
        [
          "經過無偌久的時間，阿爸的車，就駛到阿公的厝矣，小弟仔、小妹仔隨走出來，歡迎阮一家伙仔，閣佮阮同齊佇大埕走來走去，你掠我，我嘛掠你，耍甲真歡喜，大人坐做伙咧泡茶、開講、看報紙，阿母佮阿姆佇灶跤咧攢中晝頓；耍忝矣，嘛枵矣，這時陣，阿母來叫阮食飯；才一喙nia5，哇！足khiu7、足芳的，庄跤的米，實在真好食，連水果嘛誠甜呢！",
          "Keng-koe3 bo5 joa7 ku2 e5 si5-kan, a-pa e5 chhia, to7 sai2 kau3 a-kong e5 chhu3--a, sio2-ti7-a2, sio2-moe7-a2 sui5 chau2--chhut-lai5, hoan-geng5 goan2 chit8-ke-hoe2-a2, koh kap goan2 tang5-che5ti7 toa7-tiann5 chau2 lai5 chau2 khi3, li2 liah8 goa2, goa2 ma7 liah8 li2, sng2 kah chin hoann-hi2, toa7-lang5 che7 cho3-hoe2 leh phau3-te5, khai-kang2, khoann3 po3-choa2, a-bu2 kap a-m2 ti7 chau3-kha leh chhoan5 tiong-tau3-tng3; sng2 thiam2--a, ma7 iau--a, chit si5-chun7, a-bu2 lai5 kio3 goan2 chiah8-png7; chiah chit8 chhui3 nia5, oa! chiok khiu7, chiok phang--e5, chng-kha e5 bi2, sit8-chai7 chin ho2-chiah8, lian5 chui2-ko2 ma7 chiann5 tinn neh!"
        ],
        [
          "食飯飽，阮佇房間耍牌仔，逐个攏是高手，一个比一个較厲害，耍甲真刺激，啥人嘛毋認輸；有時陣，阮嘛耍棋子，喝聲一陣閣一陣實在真鬧熱。",
          "Chiah8-png7pa2, goan2 ti7 pang5-keng sng2 pai5-a2, tak8-e5 long2 si7 ko-chhiu2, chit8 e5 pi2 chit8 e5 khah li7-hai7, sng2 kah chin chhi3-kek, siann2-lang5 ma7 m7 jin7-su; u7 si5-chun7, goan2 ma7 sng2 ki5-ji2, hoah-siann chit8 chun7 koh chit8 chun7 sit8-chai7 chin lau7-jiat8."
        ],
        [
          "欲暗仔，阮去大埕騎鐵馬，踢跤球，閣去溪邊欣賞日頭欲落山的光景，滿天的紅霞，講有偌媠就有偌媠！",
          "Beh-am3-a2, goan2 khi3 toa7-tiann5 khia5 thih-be2, that kha-kiu5, koh khi3khoe-pinn him-siong2 jit8-thau5 beh loh8-soann e5 kong-keng2, moa2 thinn e5 ang5-he5, kong2 u7 joa7 sui2 to7 u7 joa7 sui2!"
        ],
        [
          "庄跤的暗時，閣較無仝款，田蛤仔「嘓！嘓！嘓！」的歌聲佮杜蚓仔「Tsut！Tsut！」的叫聲，親像挨弦仔低音的演奏，實在真好聽，予阮聽甲沓沓仔睏去。",
          "Chng-kha e5 am3-si5, koh-khah bo5 kang7-khoan2, chhan5-kap-a2 “kok! kok! kok!” e5 koa-siann kap tou7-un2-a2 “Chut!Chut!” e5 kio3-siann, chhin-chhiunn7 e-hian5-a2 ke7-im e5 ian2-chau3, sit8-chai7 chin ho2-thiann, hou7 goan2 thiann kah tauh8-tauh8-a2khun3--khi3."
        ],
        [
          "阿公、阿媽的厝佇庄跤，是我上愛去的所在，逐擺放假，我所想的，就是趕緊喊阿爸佮阿母，tshua7阮去阿公阿媽的厝，上好閣tua3幾工仔，按呢，我就心滿意足矣。",
          "A-kong, a-ma2 e5 chhu3 ti7 chng-kha, si7 goa2 siong7 ai3 khi3 e5 sou2-chai7, tak8 pai2 pang3-ka2, goa2 sou2 siunn7--e5, to7-si7 koann2-kin2 hiam2 a-pa kap a-bu2, chhoa7 goan2 khi3 a-kong a-ma2 e5 chhu3, siong7 ho2 koh toa3kui2-kang-a2, an2-ne, goa2 to7 sim moa2 i3 chiok--a."
        ]
      ],
      "篇名": "細漢我上愛去的所在"
    },
    {
      "作者": "黃瑞汝",
      "段": [
        [
          "無偌久進前，新聞咧報導講：學生讀冊的壓力傷過重，走去自殺，引起一般社會的議論紛紛；想看覓咧，壓力是對佗位來的，是學校、爸母、抑是本身？讀冊真正是遐痛苦nih？誠濟囡仔攏講艱苦，連我嘛有感覺著。",
          "Bo5 joa7 ku2 chin3-cheng5, sin-bun5 leh po3-to7 kong2: hak8-seng thak8-chheh e5 ap-lek8 siunn koe3 tang7, chau2 khi3 chu7-sat, in2-khi2 it-poann sia7-hoe7 e5 gi7-lun7 hun-hun; siunn7 khoann3 mai7--leh, ap-lek8 si7 tui3 toh-ui7 lai5--e5, si7 hak8-hau7, pe7-bu2, iahsi7 pun2-sin? thak8-chheh chin-chiann3 si7 hiah thong3-khou2 nih? Chiann5 che7 gin2-a2 long2 kong2 kan-khou2, lian5 goa2 ma7 u7 kam2-kak--tioh8."
        ],
        [
          "若準先天不足，後天失調，學生一定是慘甲有看見才著，毋閣這款誠少，一般正常的囡仔愛去受教育，一級一級一直讀，參加誠競爭的考試，無暝無日咧拚，莫怪真濟家長佮囡仔攏做伙咧讀冊，向望別人叫我第一名，啊毋閣無一定會達著所想的；實在講，大人、囡仔攏真無捨施。",
          "Na7 chun2 sian-thian put-chiok, hio7-thian sit-tiau5, hak8-seng it-teng7 si7 chham2 kah u7 khoann3-kinn3 chiah tioh8, m7-koh chitkhoan2 chiann5 chio2, it-poann cheng3-siong5 e5 gin2-a2 ai3khi3 siu7 kau3-iok8, chit8 kipchit8 kip it-tit8 thak8, chham-ka chiann5 keng7-cheng e5 kho2-chhi3, bo5 me5 bo5 jit8 leh piann3, bok8-koai3 chin che7 ka-tiunn2 kap gin2-a2 long2 cho3-hoe2 leh thak8-chheh, ng3-bang7 pat8-lang5 kio3 goa2 te7-it-mia5, ah8 m7-koh bo5 it-teng7 e7 tat8 tioh8 sou2 siunn7--e5; sit8-chai7 kong2, toa7-lang5, gin2-a2 long2 chin bo5 sia3-si3."
        ],
        [
          "我感覺，這是社會錯誤的觀念所造成的，可憐的毋是kan-na囡仔，是大人佮老師攏仝款咧受苦。其實若講莫欲計較第幾名，莫欲佮別人來比較，對家己的興趣來讀冊，我感覺應該是真快樂的。",
          "Goa2 kam2-kak, che si7 sia7-hoe7 chho3-ngou7 e5 koan-liam7 sou2 cho7-seng5--e5, kho2-lian5--e5 m7si7 kan-na gin2-a2, si7 toa7-lang5 kap lau7-su long2 kang7-khoan2 leh siu7-khou2. Ki5-sit8 na7 kong2 mai3 beh ke3-kau3 te7-kui2-mia5, mai3 beh kap pat8-lang5 lai5 pi2-kau3, tui3 ka-ti7 e5 heng3-chhu3lai5 thak8-chheh, goa2 kam2-kak eng-kai si7 chin khoai3-lok8--e5."
        ],
        [
          "想看覓，有遐爾濟智識，遐爾濟趣味的物件欲學，這當然是快樂的代誌，你講是毋是neh？我希望逐个攏好好仔了解，抱著這種觀念來教囡仔讀冊，這才是真正健康閣正確的想法，毋通為著小小的面子，來做出家己痛苦、囡仔嘛悲哀的代誌，愛會記得，毋通佮別人比較，讀冊才有真正的快樂！",
          "Siunn7 khoann3 mai7, u7 hiah-ni7 che7 ti3-sek, hiah-ni7 che7 chhu3-bi7 e5 mih8-kiann7 beh oh8, che tong-jian5 si7 khoai3-lok8 e5 tai7-chi3, li2 kong2 si7 m7si7 neh? Goa2 hi-bang7tak8-e5 long2 ho2-ho2-a2 liau2-kai2, pho7 tioh8 chit chiong2 koan-liam7 lai5 ka3 gin2-a2 thak8-chheh, che chiah si7 chin-chiann3 kian7-khong koh cheng3-khak e5 siunn7-hoat, m7-thang ui7 tioh8 sio2-sio2 e5 bin7-chu2, lai5 cho3 chhut ka-ti7 thong3-khou2, gin2-a2 ma7 pi-ai e5 tai7-chi3, ai3 e7-ki3--tit, m7-thang kap pat8-lang5 pi2-kau3, thak8-chheh chiah u7 chin-chiann3 e5 khoai3-lok8!"
        ]
      ],
      "篇名": "讀冊真快樂"
    },
    {
      "作者": "Ka3 Ai3-ki5",
      "段": [
        [
          "台灣是一个非常非常美麗的島嶼，莫怪葡萄牙人頭起初發現這个島嶼的時，in攏歡喜甲袂睏得，大聲喝講：「Formosa」就是美麗島的意思。今仔日咱是徛佇台灣，佇國際社會上除了稱呼台灣以外，另外一个名稱就是「Formosa」。",
          "Tai5-oan5 si7 chit8 e5 hui-siong5 hui-siong5 bi2-le7 e5 to2-su7, bok8-koai3 Phu5-to5-ga5-lang5 thau5-khi2-chhou hoat-hian7 chit e5 to2-su7 e5 si5,inlong2 hoann-hi2 kah be7 khun3--tit, toa7-siann hoah kong2: “Formosa” to7-si7 bi2-le7-to2 e5 i3-su3. Kin-a2-jit8 lan2 si7 khia7 ti7 Tai5-oan5, ti7 kok-che3 sia7-hoe7 siong7 tu5-liau2 chheng-hou Tai5-oan5 i2-goa7, leng7-goa7 chit8 e5 mia5-chheng to7-si7 “Formosa”."
        ],
        [
          "台灣的地理位置得著非常優良的先天條件，上重要的因素，算是海洋性亞熱帶的氣候，四季如春，予人有安穩的感覺。佇氣候溫暖、水源充沛的情形下，全島攏是青翠的樹木佮草埔，蘊育出美麗的經濟佮豐富的產物。",
          "Tai5-oan5 e5 te7-li2 ui7-ti3 tit tioh8 hui-siong5 iu-liong5 e5 sian-thian tiau5-kiann7, siong7 tiong7-iau3 e5 in-sou3, sng3 si7 hai2-iunn5-seng3a-jiat8-tai7e5 khi3-hau7, su3-kui3 ju5 chhun, hou7 lang5 u7 an-un2 e5 kam2-kak. Ti7 khi3-hau7 un-loan2, chui2-goan5 chhiong-phai3 e5 cheng5-heng5 ha7, choan5 to2 long2 si7 chhenn-chhui3 e5 chhiu7-bok8 kap chhau2-pou, in7-iok8 chhut bi2-le7 e5 keng-che3 kap hong-hu3 e5 san2-but8."
        ],
        [
          "啊毋閣，經過幾十冬了後，台灣咧變looh；工商社會發展過程中對土地的使用，無考慮著自然形成的因素，用盡咱人所有的手段佮氣力，大規模去改變土地、河川；工廠的廢水、有毒的空氣攏無受著環保的管制，山坡地過度開發、大量使用農藥佮化學肥料、柴樹仔一直剉的結果，致使原有山頭、海墘、溪埔，清幽幽的溪溝仔水攏變無去矣！新鮮的空氣攏已經失去矣！",
          "Ah8 m7-koh, keng-koe3 kui2chap8 tang liau2-au7, Tai5-oan5 leh pian3--louh; kang-siong sia7-hoe7 hoat-tian2 koe3-teng5 tiong tui3 thou2-te7 e5 su2-iong7, bo5 kho2-lu7 tioh8 chu7-jian5 heng5-seng5 e5 in-sou3, iong7 chin7 lan2 lang5 sou2-u7 e5 chhiu2-toann7 kap khui3-lat8, toa7 kui-bou5 khi3 kai2-pian3 thou2-te7, ho5-chhoan; kang-chhiunn2 e5 hui3-chui2, u7 tok8 e5 khong-khi3 long2 bo5 siu7 tioh8 khoan5-po2 e5 koan2-che3, soann-pho-te7 koe3-tou7 khai-hoat, toa7-liong7 su2-iong7 long5-ioh8 kap hoa3-hak8 pui5-liau7, chha5-chhiu7-a2 it-tit8 chho3 e5 kiat-ko2, ti3-su2 goan5-iu2 soann-thau5, hai2-kinn5, khe-pou, chheng-iu-iu e5 khe-kau-a2-chui2 long2 pian3 bo5--khi3-a! Sin-sian e5 khong-khi3 long2 i2-keng sit--khi3-a!"
        ],
        [
          "現時台灣的糞埽穢甲滿四界，對懸山、平垟到海墘攏看會著，這是咱愛感覺見笑的所在，向望逐个後過愛疼惜這个美麗的土地，共環保的工課做予伊閣較好，恢復往過清氣美麗的原形。",
          "Hian7-si5 Tai5-oan5 e5 pun3-so3 oe3 kah moa2-si3-ke3, tui3 koan5-soann, penn5-iunn5 kau3 hai2-kinn5 long2 khoann3 e7 tioh8, che si7 lan2 ai3 kam2-kak kian3-siau3 e5 sou2-chai7, ng3-bang7 tak8-e5 au7-koe3 ai3 thiann3-sioh chit e5 bi2-le7 e5 thou2-te7, ka7 khoan5-po2 e5 khang-khoe3 cho3 hou7 i koh-khah ho2, hoe-hok8 eng2-koe3 chheng-khi3 bi2-le7 e5 goan5-heng5."
        ]
      ],
      "篇名": "疼惜台灣"
    },
    {
      "作者": "黃慧芳",
      "段": [
        [
          "台灣話實在真好聽，講起來若咧唱歌。",
          "Tai5-oan5-oe7 sit8-chai7 chin ho2-thiann, kong2--khi2-lai5 na2 leh chhiunn3-koa."
        ],
        [
          "台灣話有八聲七調，講出來懸懸低低，聽起來媠閣自然；佇無仝款的動作，就有無相像的表情，連聲調嘛著變來變去。用台灣話來請安相借問，上有人情味，一聲「gau5早！」「食飽未？」共逐家的感情攏連結做伙，厝邊隔壁無論阿伯、阿姆，若出喙講台語逐个親像仝一家伙的人。",
          "Tai5-oan5-oe7 u7 peh siann chhit tiau7, kong2--chhut-lai5 koan5-koan5 ke7-ke7, thiann--khi2-lai5 sui2 koh chu7-jian5; ti7 bo5 kang7-khoan2 e5 tong7-chok, to7 u7 bo5 sio-siang7 e5 piau2-cheng5, lian5 siann-tiau7 ma7 tioh8 pian3 lai5 pian3 khi3. iong7 Tai5-oan5-oe7 lai5 chheng2-an sio-chioh-mng7, siong7 u7 jin5-cheng5-bi7, chit8 siann “gau5 cha2!” “chiah8-pa2--boe7?” ka7 tak8-ke e5 kam2-cheng5 long2 lian5-kiat cho3-hoe2, chhu3-pinn keh-piah bo5-lun7 a-peh, a-m2, na7 chhut chhui3 kong2Tai5-gi2 tak8-e5 chhin-chhiunn7 kang7 chit8-ke-hoe2 e5 lang5."
        ],
        [
          "台灣話是上kai3斯文的言語，諺語、俗語佮孽詰仔話，講起來嘛真趣味，你若拄著代誌袂順勢，講一句「拍斷手骨顛倒勇」是誠好的鼓勵；若是讀冊無認真，大人就會講「少年袂曉想，食老就毋成樣」；若是逐个傷吵就會講恁「墓仔埔放炮，吵死人」；若是日子想欲較清閒，有這句「時到時擔，無米才來煮番薯湯」的氣魄，生活自然就輕鬆仔過。其實，古早俗語是古早樣，舊台灣嘛愛傳予新台灣，台語文化毋通斷，現在俗語嘛著愛予伊生湠。",
          "Tai5-oan5-oe7 si7 siong7 kai3 su-bun5 e5 gian5-gi2, gan7-gi2, siok8-gi2 kap giat8-khiat-a2-oe7, kong2--khi2-lai5 ma7 chin chhu3-bi7, li2 na7 tu2 tioh8 tai7-chi3 be7 sun7-se3, kong2 chit8 ku3 “phah tng7 chhiu2-kut tian-to3 iong2” si7 chiann5 ho2 e5 kou2-le7; na7 si7 thak8-chheh bo5 jin7-chin, toa7-lang5 to7 e7 kong2 “siau3-lian5 be7-hiau2 siunn7, chiah8-lau7 to7 m7-chiann5-iunn7”; na7 si7 tak8-e5 siunn chha2 to7 e7 kong2 lin2 “bong7-a2-pou pang3-phau3, chha2--si2-lang5”; na7 si7 jit8-chi2 siunn7 beh khah chheng-eng5, u7 chit ku3 “si5 kau3 si5 tng, bo5 bi2 chiah lai5 chu2 han-chi5-thng” e5 khi3-phek, seng-oah8 chu7-jian5 to7 khin-sang-a2 koe3. Ki5-sit8, kou2-cha2 siok8-gi2 si7 kou2-cha2-iunn7, ku7 Tai5-oan5 ma7 ai3 thoan5 hou7 sin Tai5-oan5, Tai5-gi2 bun5-hoa3 m7-thang tng7, hian7-chai7 siok8-gi2 ma7 tioh8-ai3 hou7 i senn-thoann3."
        ],
        [
          "台灣是咱的土地，芋仔、番薯愛結合，語言袂使無公平，台灣母語著愛挽回，祖孫仔若無法度對話，致到鴨仔聽雷的時陣，就出問題啦；上kai3可憐是老大人佮孫講話著愛用臆的，祖公仔留落來的言語，囝孫哪會使放袂記得？這款譀古的代誌，是欲狼狽到佇時咧？祖先的智慧無地比，文化的遺產愛維持，台灣話，咱就緊共伊學起來。",
          "Tai5-oan5 si7 lan2 e5 thou2-te7, ou5-a2, han-chi5 ai3 kiat-hap8, gi2-gian5 be7-sai2 bo5 kong-penn5, Tai5-oan5 bu2-gi2 tioh8-ai3 ban2-hoe5, chou2-sun-a2 na7 bo5 hoat-tou7 tui3-oe7, ti3-kau3 ah-a2 thiann lui5 e5 si5-chun7, to7 chhut bun7-te5--lah; siong7 kai3 kho2-lian5 si7 lau7-toa7-lang5 kap sun kong2-oe7 tioh8-ai3 iong7 ioh--e5, chou2-kong-a2 lau5--loh8-lai5 e5 gian5-gi2, kiann2-sun nah e7-sai2 pang3 be7 ki3--tit?Chit khoan2 ham3-kou2 e5 tai7-chi3, si7 beh liong5-poe3 kau3 ti7-si5--leh? Chou2-sian e5 ti3-hui7 bo5 te3 pi2, bun5-hoa3 e5 i5-san2 ai3 ui5-chhi5, Tai5-oan5-oe7, lan2 to7 kin2 ka7 i oh8--khi2-lai5."
        ]
      ],
      "篇名": "台灣話真好聽"
    },
    {
      "作者": "陳憲國",
      "段": [
        [
          "細漢的時，阮兜是咧作穡的，彼陣，厝裡種作的作物，主要是種稻仔，番薯佮甘蔗，當然有時嘛捌種一寡豆仔類的作物；遮的穡頭，阮細漢時陣，攏捌做過。Hin內底，算起來種番薯上kai3看活，工課較輕鬆；毋閣彼是一項真要緊的工課；因為佇彼个時陣，番薯是農村真重要的糧食。",
          "Se3-han3 e5 si5, goan2 tau si7 leh choh-sit--e5, hit-chun7, chhu3--nih cheng3-choh e5 chok-but8, chu2-iau3 si7cheng3 tiu7-a2, han-chi5 kap kam-chia3, tong-jian5 u7-si5 ma7 bat cheng3 chit8-koa2 tau7-a2-lui7 e5 chok-but8; chiah-e5 sit-thau5, goan2 se3-han3 si5-chun7, long2 bat cho3--koe3. Hin lai7-te2, sng3--khi2-lai5 cheng3 han-chi5 siong7 kai3 khoann3-oah8, khang-khoe3 khah khin-sang; m7-koh he si7 chit8 hang7 chin iau3-kin2 e5 khang-khoe3; in-ui7 ti7 hit e5 si5-chun7, han-chi5 si7 long5-chhoan chin tiong7-iau3 e5 niu5-sit8."
        ],
        [
          "種番薯阮遐是講「硩番薯」；是佇種番薯進前，用犁共thoo5犁hoo7鬆、拍碎，了後才袚壟，將一節尺外長的番薯藤插佇壟頂；差不多每一尺外遠就種一欉；種好了後，著愛閣用thoo5硩予伊絚；較工夫的著愛用跤去踏。細漢的時陣，見擺阮老父若佇咧硩番薯，我攏會去鬥跤手。大學出業了後，捌佇一間農校教冊，嘛捌tshua7學生實習，教in硩番薯，種出來的番薯嘛是攏袂bai2。毋閣有一擺，我轉去厝裡，看阮老爸閣無閒咧硩番薯，我佇遐徛一睏仔，感覺歹勢，欲倚去共伊鬥跤手；啥知影伊共我講：「你袂曉啦，徛踮邊仔看就好啦。」害我歹勢甲欲死；伊毋知影講我是佇農校教學生仔種番薯的。",
          "Cheng3 han-chi5 goan2 hia si7 kong2 “teh han-chi5”; si7 ti7 cheng3 han-chi5 chin3-cheng5, iong7 le5 ka7 thou5 le5 hou7 sang, phah chhui3, liau2-au7 chiahphoah8-leng5, chiong chit8 chat chhioh-goa7 tng5 e5 han-chi5-tin5 chhah ti7 leng5 teng2; chha-put-to mui2 chit8 chhioh-goa7 hng7 to7 cheng3 chit8 chang5; cheng3 ho2 liau2-au7, tioh8-ai3 koh iong7 thou5 teh hou7 i an5; khah kang-hu--e5 tioh8-ai3 iong7 kha khi3 tah8. Se3-han3 e5 si5-chun7, kian3-pai2 goan2 lau7-pe7 na7 ti7 leh teh han-chi5, goa2 long2 e7 khi3 tau3-kha-chhiu2. Tai7-hak8 chhut-giap8 liau2-au7, bat ti7 chit8 keng long5-hau7 ka3-chheh, ma7 bat chhoa7 hak8-seng sit8-sip8, ka3 in teh han-chi5, cheng3--chhut-lai5 e5 han-chi5 ma7 si7 long2 be7-bai2. M7-koh u7 chit8 pai2, goa2 tng2khi3 chhu3--nih, khoann3 goan2 lau7-pe7 koh bo5-eng5 leh teh han-chi5, goa2 ti7 hiaoa2chit8-khun3-a2, kam2-kak phainn2-se3, beh khia7 khi3 ka7 i tau3-kha-chhiu2; siann2 chai-iann2 i ka7 goa2 kong2: “Li2 be7-hiau2--lah, khia7 tiam3 pinn--a2 khoann3 to7 ho2--lah.” Hai7 goa2 phainn2-se3 kah behsi2; i m7 chai-iann2 kong2 goa2 si7 ti7 long5-hau7 ka3 hak8-seng-a2 cheng3 han-chi5--e5."
        ],
        [
          "頭拄仔講起番薯是彼陣農村主要的糧食，tsit-ma2真濟少年人可能攏料想袂到。因為彼當陣的農村，農家種出來的粟仔，政府壓低粟仔的價數，所以大部份攏著愛交予農會，去抵地租、水租、肥料租……，嘛有一部份，強迫收買，通好去出口趁外匯；農家無米通好食，只好食番薯止飢；彼當時有一句誠流行的俗語講：「時到時當，無米才來焄番薯箍湯。」咱就會當了解講番薯真正是彼當時活命的糧食。",
          "Thau5-tu2-a2 kong2 khi2 han-chi5 si7 hit-chun7 long5-chhoan chu2-iau3 e5niu5-sit8, chit-ma2 chin che7 siau3-lian5-lang5 kho2-leng5 long2 liau7-siong2 be7 kau3. In-ui7 hit-tang-chun7 e5 long5-chhoan, long5-ka cheng3--chhut-lai5 e5 chhek-a2, cheng3-hu2 ah ke7 chhek-a2 e5 ke3-siau3, sou2-i2 toa7 pou7-hun7 long2 tioh8-ai3 kau hou7 long5-hoe7, khi3 tu2 te7-chou, chui2-chou, pui5-liau7-chou......, ma7 u7 chit8 pou7-hun7, kiong5-pek siu-be2, thang ho2 khi3 chhut-khau2 than3 goa7-hoe7; long5-ka bo5 bi2 thang ho2 chiah8, chi2-ho2 chiah8 han-chi5 chi2-iau; hit-tong-si5 u7 chit8 ku3 chiann5 liu5-heng5 e5 siok8-gi2 kong2: “Si5 kau3 si5 tng, bo5 bi2 chiah lai5 kun5 han-chi5-khou-thng.” Lan2 to7 e7-tang3 liau2-kai2 kong2 han-chi5 chin-chiann3 si7 hit-tong-si5 oah8-mia7 e5 niu5-sit8."
        ],
        [
          "番薯的食法有幾若種，頭一種是焄番薯箍糜，番薯tai7先剾皮，才用菜刀斲一角一角，普通講號做番薯箍，先用水囥一寡仔米落去煮，米煮欲熟的時陣，才囥番薯箍做伙落去焄甲熟；一般攏是做中晝頓食，會使摻糖落去食甜的；嘛會使無糝糖配物配。會記得佇彼个時陣，一頓攏嘛食欲四、五碗。若暗時仔，將番薯剾皮掣簽，摻一屑仔米，煮番薯簽飯，嘛是袂歹食。",
          "Han-chi5 e5 chiah8-hoat u7 kui2-na7 chiong2, thau5 chit8 chiong2 si7 kun5 han-chi5-khou-moe5, han-chi5 tai7-seng khau phoe5, chiah iong7 chhai3-totok chit8 kak chit8 kak, phou2-thong kong2 ho7-cho3 han-chi5-khou, seng iong7 chui2 khng3 chit8-koa2-a2 bi2 loh8khi3 chu2, bi2 chu2 beh sek8 e5 si5-chun7, chiah khng3 han-chi5-khou cho3-hoe2 loh8khi3 kun5 kah sek8; it-poann long2 si7 cho3 tiong-tau3-tng3 chiah8, e7-sai2 chham thng5 loh8khi3 chiah8 tinn--e5; ma7 e7-sai2 bo5 chham thng5 phoe3 mih8-phoe3.E7-ki3-tit ti7 hit e5 si5-chun7, chit8 tng3 long2 ma7 chiah8 beh si3, gou7 oann2. Na7 am3-si5-a2, chiong han-chi5 khau phoe5 chhoah chhiam, chham chit8-sut-a2 bi2, chu2 han-chi5-chhiam-png7, ma7 si7 be7 phainn2 chiah8."
        ],
        [
          "鮮的番薯袂使囥久，大部份的番薯收成了後，就洗都無洗，隨時連皮掣做番薯簽，通曝做番薯簽乾；普通若是天未曾光，厝邊頭尾就相放伴相招去掣番薯簽，差不多愛佇出日頭進前攏著愛掣好勢；來赴曝日頭。番薯簽乾佇日頭落山以前，就收收入佇布袋，用牛車車轉去厝裡，囥規畚間；以後逐三頓差不多攏是食彼號oo-sianoo-sian的番薯簽乾透一屑仔米煮的飯，無啥好食閣會起畏。",
          "Chhinn e5han-chi5 be7-sai2 khng3 ku2, toa7 pou7-hun7 e5 han-chi5 siu-seng5 liau2-au7, to7 se2 to bo5 se2, sui5-si5 lian5 phoe5 chhoah cho3 han-chi5-chhiam, thang phak8 cho3 han-chi5-chhiam-koann; phou2-thong na7 si7 thinn be7-cheng7 kng, chhu3-pinn thau5-boe2 to7 sio-pang3-phoann7 sio-chio khi3 chhoah han-chi5-chhiam, chha-put-to ai3 ti7 chhut jit8-thau5 chin3-cheng5 long2 tioh8-ai3 chhoah ho2-se3; lai5 hu3 phak8 jit8-thau5. Han-chi5-chhiam-koann ti7 jit8-thau5 loh8-soann i2-cheng5, to7 siu-siu jip8 ti7 pou3-te7, iong7 gu5-chhia chhia tng2khi3 chhu3--nih, khng3 kui pun3-keng; i2-au7 tak8 sann-tng3 chha-put-to long2 si7 chiah8 hit ho7 ou-sianou-sian e5 han-chi5-chhiam-koann thau3 chit8-sut-a2 bi2 chu2 e5 png7, bo5 siann2 ho2-chiah8 koh e7 khi2-ui3."
        ],
        [
          "番薯上kai3心適的食法是炕窯，普通攏是細漢囡仔咧耍的；炕窯大部份攏是佇下半晡，欲炕窯著愛先起thoo5窯，上tai7先著愛先tshue7一个所在，挖一个淺淺的堀仔，閣再tshue7三塊長條的thoo5角，做窯門佮窯柱，用thoo5角對下面開始起一个圓圓閣尖尖的窯；下面用較大塊的thoo5角，愈面頂愈細塊，窯的形嘛愈來愈尖，到尾仔將窯封密起來。窯起好了後，著愛去抾焦柴來燃，燃甲規窯的thoo5角攏總燒甲紅紅，才會使得退火。欲炕番薯進前，著愛先用一枝箠仔對窯頂tha3一寡細塊燒紅的thoo5落去，面頂囥一沿番薯，才閣tha3寡燒thoo5落去，閣再囥番薯落去；上煞尾仔，將thoo5角摃予碎，蓋佇番薯面頂，閣來才蓋火灰，上外面閣再蓋一沿厚厚的thoo5沙，燒氣較袂走去；上煞尾猶有一个鋩角，就是提一寡番薯葉仔，囥佇窯頂的沙仔內底，才叫一寡較細漢的囡仔去走「窯鬼」；講著愛走偌遠拄偌遠，窯鬼才袂來偷食番薯。佇走窯鬼的細漢囡仔猶未倒轉來以前，較大漢的就已經tha3窯tha3了矣，較好的番薯差不多去予in揀去矣，細漢囡仔就kan-na抾賰的通食啦，按呢嘛是猶閣誠好食。",
          "Han-chi5 siong7 kai3 sim-sek e5 chiah8-hoat si7 khong3-io5, phou2-thong long2 si7 se3-han3 gin2-a2 leh sng2--e5; khong3-io5 toa7 pou7-hun7 long2 si7 ti7 e7-poann3-pou, beh khong3-io5 tioh8-ai3 seng khi2 thou5-io5, siong7 tai7-seng tioh8-ai3 seng chhoe7 chit8 e5 sou2-chai7, ou2 chit8 e5 chhian2-chhian2 e5 khut-a2, koh-chai3 chhoe7 sann te3 tng5-liau5 e5 thou5-kak, cho3 io5-mng5 kap io5-thiau7, iong7 thou5-kak tui3 e7-bin7 khai-si2 khi2 chit8 e5 inn5-inn5 koh chiam-chiam e5 io5; e7-bin7 iong7 khah toa7 te3 e5 thou5-kak, ju2 bin7-teng2 ju2 se3 te3, io5 e5 heng5 ma7 ju2 lai5 ju2 chiam, kau3 boe2--a2 chiong io5 hong bat8--khi2-lai5. Io5 khi2 ho2 liau2-au7, tioh8-ai3 khi3 khioh ta-chha5 lai5 hiann5, hiann5 kah kui io5 e5 thou5-kak long2-chong2 sio kah ang5-ang5, chiah e7-sai2-tit the3-hoe2. Beh khong3 han-chi5 chin3-cheng5, tioh8-ai3 seng iong7 chit8 ki chhoe5-a2 tui3 io5 teng2 tha3 chit8-koa2 se3 te3 sio ang5 e5 thou5 loh8--khi3, bin7-teng2 khng3 chit8 ian5 han-chi5, chiah koh tha3 koa2 sio-thou5 loh8--khi3, koh-chai3 khng3 han-chi5 loh8--khi3; siong7 soah-boe2--a2, chiong thou5-kak kong3 hou7 chhui3, kham3 ti7 han-chi5 bin7-teng2, koh lai5 chiah kham3 hoe2-hu, siong7 goa7-bin7 koh-chai3 kham3 chit8 ian5 kau7-kau7 e5 thou5-soa, sio-khi3 khah be7 chau2--khi3; siong7 soah-boe2 iau2 u7 chit8 e5 me5-kak, to7-si7 theh8 chit8-koa2 han-chi5 hioh8-a2, khng3 ti7 io5 teng2 e5 soa-a2 lai7-te2, chiah kio3 chit8-koa2 khah se3-han3 e5 gin2-a2 khi3 chau2 “io5-kui2”; kong2 tioh8-ai3chau2joa7 hng7 tu2 joa7 hng7, io5-kui2 chiah be7 lai5 thau chiah8 han-chi5. Ti7 chau2 io5-kui2 e5 se3-han3 gin2-a2 iau2-boe7 to3-tng2-lai5 i2-cheng5, khah toa7-han3--e5 to7 i2-keng tha3 io5 tha3 liau2--a, khah ho2 e5 han-chi5 chha-put-to khi3 hou7 in keng2--khi3-a, se3-han3 gin2-a2 to7 kan-na khioh chhun e5 thang chiah8--lah, an2-ne ma7 si7 iau2 koh chiann5 ho2-chiah8."
        ]
      ],
      "篇名": "種番薯佮炕窯"
    },
    {
      "作者": "尤東林",
      "段": [
        [
          "南秀山的坑崁內有一粒千年的大石頭，幾千年來，伊毋驚風也毋驚雨，依原「老神在在」。有真濟人來遮tshit迌，就是為著欲看伊的廬山真面目。南秀山也因為有這粒石頭，變甲「頂港有名聲，下港有出名」，逐禮拜日，遊覽車一台接一台，比北港媽祖廟閣較鬧熱。附近的土地也綴咧漲懸價，連較早無人踏跤到的草埔仔，停一下車咧，嘛愛百五箍；較早的草寮仔，tsit-ma2毋是變做土雞仔城，就是變做KTV，規个南秀山煞袂輸一个小城市咧。",
          "Lam5-siu3-soann e5 khenn-kham3 lai7 u7 chit8 liap8 chhian-lian5 e5 toa7 chioh8-thau5, kui2 chheng ni5 lai5, i m7 kiann hong ia7 m7 kiann hou7, i-goan5 “lau7-sin5 chai7-chai7”. U7 chin che7 lang5 lai5 chia chhit-tho5, to7-si7 ui7 tioh8 beh khoann3 i e5 Lu5-san chin bin7-bok8. Lam5-siu3-soann ia7 in-ui7 u7 chit liap8 chioh8-thau5, pian3 kah “teng2-kang2 u7 mia5-siann, e7-kang2 u7 chhut-mia5, tak8 le2-pai3-jit8, iu5-lam2-chhia chit8 tai5 chiap chit8 tai5, pi2 Pak-kang2 Ma2-chou2-bio7 koh-khah lau7-jiat8. Hu7-kin7 e5 thou2-te7ia7 toe3 leh tiunn3 koan5-ke3, lian5 khah-cha2 bo5 lang5 tah8-kha-kau3 e5 chhau2-pou-a2, theng5 chit8-e7 chhia--leh, ma7 ai3 pah-gou7 khou; khah-cha2 e5 chhau2-liau5-a2, chit-ma2 m7si7 pinn3-cho3 thou2-ke-a2-siann5, to7-si7 pinn3-cho3 KTV, kui-e5 Lam5-siu3-soann soah be7-su chit8 e5 sio2-siann5-chhi7--leh."
        ],
        [
          "彼粒大石頭逐工都感覺真光彩，想講伊tsit-ma2是南秀山的主角，莫講喝水會堅凍，南秀山的大大細細，攏著愛看伊的面色，所以伊嘛變甲足ang7聲，不時就咧恥笑伊邊仔遐的細漢的，伊講：「恁有影有夠無路用neh，見若落一下仔雨，恁就綴雨水咧四界流浪，命運完全受別人的控制，性命一點仔意義都無。」遐的細粒石頭予伊按呢一下講，逐家攏恬恬毋敢出聲，毋閣逐家心內攏知影，囂俳是無落魄的久，逐家攏等咧看好戲。",
          "Hit liap8 toa7 chioh8-thau5 tak8 kang to kam2-kak chin kong-chhai2, siunn7 kong2 i chit-ma2 si7 Lam5-siu3-soann e5 chu2-kak, mai3 kong2 hoah chui2 e7 kian-tang3, Lam5-siu3-soann e5 toa7-toa7 se3-se3, long2 tioh8-ai3 khoann3 i e5 bin7-sek, sou2-i2 i ma7 pian3 kah chiok ang7-siann, put-si5 to7 leh thi2-chhio3 i pinn--a2 hiah-e5 se3-han3--e5, i kong2: “Lin2 u7-iann2 u7-kau3 bo5 lou7-iong7 neh, kian3-na7 loh8 chit8-e7-a2 hou7, lin2 to7 toe3 hou7-chui2 leh si3-ke3 liu5-long7, mia7-un7 oan5-choan5 siu7 pat8-lang5 e5 khong3-che3, senn3-mia7 chit8-tiam2-a2 i3-gi7 to bo5.” Hiah-e5 se3 liap8 chioh8-thau5 hou7 i an2-ne chit8 e7 kong2, tak8-ke long2 tiam7-tiam7m7 kann2chhut-siann, m7-koh tak8-ke sim-lai7 long2 chai-iann2, hiau-pai si7 bo5 lok8-phek e5 ku2, tak8-ke long2 tan2 leh khoann3 ho2-hi3."
        ],
        [
          "無偌久，大石頭附近的樹仔攏予人剉甲光光光，規基山親像拄仔剃渡的和尚仝款。當時仔聽講就是有財團欲佇遮開一間五星級的飯店。大石頭聽著，歡喜甲臍強欲歪去，想袂到伊會tshing3 甲連財團都倚來。一個月後，攄thoo5機、怪手、工程車攏齊到，一睏頭的時間，無兩下手，大石頭倚靠的山坪，就予人挖甲平平平，賰大石頭一箍槌槌khia7佇遐，仙看都袂慣勢，真無自然。這是南秀山自盤古開天以來，hong5踳踏甲上工夫的一擺，伊較早穿的彼軀青piang3-piang3的媠衫，tsit-ma2攏hong5褪光光去矣。",
          "Bo5 joa7 ku2, toa7 chioh8-thau5 hu7-kin7 e5 chhiu7-a2 long2 hou7 lang5 chho3 kah kng-kng-kng, kui ki soann chhin-chhiunn7 tu2-a2 thih-tou7 e5 hoe5-siunn7 kang7-khoan2. Tong-si5-a2 thiann kong2 to7-si7 u7 chai5-thoan5 beh ti7 chia khui chit8 kengngou2-chhenn-kip e5 png7-tiam3. Toa7 chioh8-thau5 thiann--tioh8, hoann-hi2 kah chai5 kiong7-beh oai--khi3, siunn7 be7 kau3 i e7 chheng3 kah lian5 chai5-thoan5 to oa2--lai5. Chit8 ko3 goeh8 au7, lu-thou5-ki, koai3-chhiu2, kang-teng5-chhia long2 chiau5-kau3, chit8-khun3-thau5 e5 si5-kan, bo5 nng7-e7-chhiu2, toa7 chioh8-thau5 oa2-kho3 e5 soann-phiann5, to7 hou7 lang5 ou2 kah penn5-penn5-penn5, chhun toa7 chioh8-thau5 chit8 khouthui5-thui5 khia7 ti7 hia, siankhoann3 to be7 koan3-si3, chin bo5 chu7-jian5. Che si7 Lam5-siu3-soann chu7 Poan5-kou2 khai-thian i2-lai5, hong5 thun2-tah8 kah siong7 kang-hu e5 chit8 pai2, i khah-cha2 chheng7 e5 hit su chhenn-piang3-piang3 e5 sui2-sann, chit-ma2 long2 hong5 thng3 kng-kng khi3--a."
        ],
        [
          "面模仔齊變。大石頭嘛予上游遐的水流石「左摳正削」，tsih-tsan3袂牢，石頭煞變甲足無phann3，落尾仔風化去，毋是變成砂仔，就是變成細粒石頭。",
          "Bin7-bou5-a2 chiau5 pian3. Toa7 chioh8-thau5 ma7 hou7 siong7-iu5 hiah-e5 chui2-lau5-chioh8 “to3 khau chiann3 siah”, chih-chan3 be7 tiau5, chioh8-thau5 soah pian3 kah chiok bo5 phann3, loh8-boe2-a2 hong-hoa3--khi3, m7si7 pinn3-chiann5 soa-a2, to7-si7 pinn3-chiann5 se3 liap8 chioh8-thau5."
        ],
        [
          "俗語講：「人gau5，袂堪得天做對頭。」我想：「石頭較gau5，嘛袂堪得人做對頭。」",
          "Siok8-gi2 kong2: “Lang5 gau5, be7 kham-tit thinn cho3 tui3-thau5.” Goa2 siunn7: “Chioh8-thau5 khahgau5, ma7 be7 kham-tit lang5 cho3 tui3-thau5.”"
        ]
      ],
      "篇名": "南秀山的大石頭"
    },
    {
      "作者": "丁鳳珍",
      "段": [
        [
          "寒人若到，行過彰化，你會看著粉白的花蕊一點一點，若像天星佇青翠的荷蓮豆頂跳舞，冬風吹來，心情嘛綴青gin3-gin3的荷蓮豆跳Ban3-boo3。尤其是都市無聊的暗暝，公寓內白晰晰的紅毛thoo5壁頂，好親像有滿天的荷蓮豆花咧飛，倒tiam3荷蓮豆田裡看天頂烏雲白雲傱來走去的人就是我。",
          "Koann5--lang5 na7 kau3, kiann5 koe3 Chiong-hoa3, li2 e7 khoann3 tioh8 hun2-peh8 e5 hoe-lui2 chit8 tiam2 chit8 tiam2, na2-chhiunn7 thinn-chhenn ti7 chhenn-chhui3 e5ho-lian-tau7 teng2 thiau3-bu2, tang-hong chhoe--lai5, sim-cheng5 ma7 toe3 chhenn-gin3-gin3 e5ho-lian-tau7 thiau3 Ban3-bou3. iu5-ki5 si7 tou-chhi7 bo5-liau5 e5 am3-me5, kong-gu7 lai7 peh8-siak-siak e5 ang5-bun5-thou5 piah teng2, ho2 chhin-chhiunn7 u7 moa2-thinn e5ho-lian-tau7-hoe leh poe, to2 tiam3ho-lian-tau7 chhan5--nih khoann3 thinn-teng2 ou-hun5 peh8-hun5 chong5 lai5 chau2 khi3 e5lang5 to7-si7 goa2."
        ],
        [
          "阮故鄉佇彰化縣埔鹽鄉的西勢湖，自有記智開始，逐年寒人阮兄弟姊妹一透早就會予阿爸佮Au5(阿母）喝起床，籃仔囥咧，一个一个跔tiam3田裡。管伊透風落雨，管伊霜凍露濕，荷蓮豆莢是毋等人的，三、四工著愛挽一遍，伊的青春袂當予人耽誤；若無，就會予人三嫌四揀，毋值幾sian2 (cent）錢。差不多新曆十月初，荷蓮豆籽著愛種落thoo5，iah空、掖籽、蓋thoo5糞、蓋稻草，規家伙七、八个出動，分八加分七的田著愛對透早雞啼跔到日頭落山。十二月底就會當載著頭擺收成的荷蓮豆，去果菜市場換錢轉來。",
          "Goan2 kou3-hiong ti7 Chiong-hoa3-koan7 Pou-iam5-hiong e5 Sai-si3-ou5, chu7 u7 ki3-ti3 khai-si2, tak8 ni5 koann5--lang5 goan2 hiann-ti7 chi2-moe7 chit8 thau3-cha2 to7 e7 hou7 a-pa kap Au5 (a-bu2) hoah khi2-chhng5, na5-a2 khng3--leh, chit8 e5 chit8 e5 khu5 tiam3 chhan5--nih. Koan2 i thau3-hong loh8-hou7, koan2 i sng-tang3 lou7-sip,ho-lian-tau7-ngeh si7 m7 tan2 lang5--e5, sann, si3 kang tioh8-ai3 ban2 chit8 pian3, i e5 chheng-chhun be7-tang3 hou7 lang5 tam-gou7; na7 bo5, to7 e7 hou7 lang5 sann hiam5 si3 keng2, m7-tat8 kui2sian2 (cent) chinn5. Chha-put-to sin-lek8 chap8 goeh8 chhoe,ho-lian-tau7-chi2 tioh8-ai3 cheng3 loh8-thou5, iah khang, ia7 chi2, kham3 thou5-pun3, kham3 tiu7-chhau2, kui-ke-hoe2 chhit, peh e5 chhut-tong7, hun-peh ka hun-chhit e5chhan5 tioh8-ai3 tui3 thau3-cha2 ke thi5 khu5 kau3 jit8-thau5 loh8-soann. Chap8-ji7 goeh8 te2 to7 e7-tang3 chai3 tioh8 thau5-pai2 siu-seng5 e5ho-lian-tau7, khi3 koe2-chhai3 chhi7-tiunn5 oann7 chinn5 tng2--lai5."
        ],
        [
          "挽荷蓮豆是一件真艱苦的代誌，門一出，冷風就掃對面來，行落田跤手就凍甲咇咇掣，田thoo5澹澹，糊甲規衫褲，攑頭一看，眼前一片青gin3-gin3的荷蓮豆莢，若像千挽都挽袂了，幼麵麵的豆穎又閣對老欉邊發出來。看起來若咧跳舞的花蕊，若變做一莢一莢豆莢的時，會予人挽甲腰酸背疼，哭毋敢。目屎那流嘛著愛那繼續挽hoo7完，一袋青翠的荷蓮豆會當換錢，錢會使換菜、換柑仔佮過年的新衫轉來。",
          "Ban2ho-lian-tau7 si7 chit8 kiann7 chinkan-khou2 e5 tai7-chi3, mng5 chit8 chhut, leng2-hong to7 sau3 tui3bin7 lai5, kiann5 loh8 chhan5 kha-chhiu2 to7 tang3 kah phih8-phih8-chhoah, chhan5-thou5 tam5-tam5, kou5 kah kui sann-khou3, giah8 thau5 chit8 khoann3, gan2-cheng5 chit8 phian3 chhenn-gin3-gin3 e5ho-lian-tau7-ngeh, na2-chhiunn7 sian ban2 to ban2 be7 liau2, iu3-mi7-mi7 e5 tau7-inn2 iu7-koh tui3 lau7-chang5 pinn puh--chhut-lai5. Khoann3--khi2-lai5 na2 leh thiau3-bu2 e5 hoe-lui2, na7 pinn3-cho3 chit8 ngeh chit8 ngeh tau7-ngeh e5 si5, e7 hou7 lang5 ban2 kah io sng poe7 thiann3, khau3m7 kann2. Bak8-sai2 na2 lau5 ma7 tioh8-ai3 na2 ke3-siok8 ban2 hou7 oan5, chit8 te7 chhenn-chhui3 e5ho-lian-tau7 e7-tang3 oann7 chinn5, chinn5 e7-sai2 oann7 chhai3, oann7 kam-a2 kap koe3-ni5 e5 sin-sann tng2--lai5."
        ],
        [
          "若欲趕早市，猶未十點著愛緊共豆仔載去農會賣；若傷晏去，就只好載去果菜市場，佮人kheh來kheh去。買豆仔的人就tshue7空tshue7縫，嫌豆仔傷柯，嫌豆仔傷細莢，嫌豆仔有烏斑，嫌豆仔有蟲空。嫌過來嫌過去，半點鐘、一點鐘就過去矣。作田人無面皮，一箍兩箍嘛想欲等看覓咧，一斤豆仔若加賣一箍，三十斤豆仔就加三十箍，三十箍就會當買三塊煎粿，三塊煎粿就會當紮轉去田裡，予咧鬥挽豆仔的枝仔食一下仔粗飽咧。",
          "Na7 beh koann2 cha2-chhi7, iau2-boe7 chap8 tiam2 tioh8-ai3 kin2 ka7 tau7-a2 chai3 khi3 long5-hoe7 be7; na7 siunn oann3 khi3, to7 chi2-ho2 chai3 khi3 koe2-chhai3 chhi7-tiunn5, kap lang5 kheh lai5 kheh khi3. Be2 tau7-a2 e5 lang5 to7 chhoe7 khang chhoe7 phang7, hiam5 tau7-a2 siunn koa, hiam5 tau7-a2 siunn se3 ngeh, hiam5 tau7-a2 u7 ou-pan, hiam5 tau7-a2 u7 thang5-khang. Hiam5 koe3lai5 hiam5 koe3khi3, poann3 tiam2-cheng, chit8 tiam2-cheng to7 koe3--khi3-a. Choh-chhan5-lang5 bo5 bin7-phoe5, chit8 khou nng7 khou ma7 siunn7 beh tan2 khoann3 mai7--leh, chit8 kin tau7-a2 na7 ke be7 chit8 khou, sann-chap8 kin tau7-a2 to7 ke sann-chap8 khou, sann-chap8 khou to7 e7-tang3 be2 sann te3 chian-koe2, sann te3 chian-koe2 to7 e7-tang3 chah tng2khi3 chhan5--nih, hou7 lehtau3ban2 tau7-a2 e5 Ki--a2 chiah8 chit8-e7-a2 chhou-pa2--leh."
        ],
        [
          "跔佇田裡彼兩、三个囡仔，那挽豆仔，那懷念學校的生活，同學這久一定攏佇厝前的埕耍掩嘓雞，一坵分八的荷蓮豆田，有四、五十逝的荷蓮豆逝，若會當辦挽荷蓮豆的比賽，同學一人一逝，毋免半點鐘就好勢矣。那想那攑頭看遠遠彼條小路，毋知仔當時才會騎鐵馬轉來。Au5 一定閣想欲加賣一、兩箍仔，結果十點載去賣，十二點半猶無看轉來。腹肚足枵的，為著一箍兩箍愛看菜販仔面色的Au5 實在傷過固執。",
          "Khu5 ti7 chhan5--nih hit nng7, sann e5 gin2-a2, na2 ban2 tau7-a2, na2 hoai5-liam7 hak8-hau7 e5 seng-oah8, tong5-oh8 chit-ku2 it-teng7 long2 ti7 chhu3 cheng5 e5 tiann5 sng2 ng-kok8-ke, chit8 khu hun-peh e5ho-lian-tau7-chhan5, u7 si3, gou7-chap8 choa7 e5ho-lian-tau7 choa7, na7 e7-tang3 pan7 ban2ho-lian-tau7 e5 pi2-sai3, tong5-oh8 chit8 lang5 chit8 choa7,m7 bian2poann3 tiam2-cheng to7 ho2-se3--a. Na2 siunn7 na2 giah8 thau5 khoann3 hng7-hng7 hit tiau5 sio2-lou7,m7 chai-a2 tang-si5 chiah e7 khia5 thih-be2 tng2--lai5. Au5 it-teng7 koh siunn7 beh ke be7 chit8, nng7 khou-a2, kiat-ko2chap8 tiam2chai3 khi3 be7, chap8-ji7 tiam2poann3iau2 bo5 khoann3 tng2--lai5. Pak-tou2 chiok iau--e5, ui7 tioh8 chit8 khou nng7 khou ai3 khoann3 chhai3-hoan3-a2 bin7-sek e5 Au5 sit8-chai7 siunn koe3 kou3-chip."
        ]
      ],
      "篇名": "荷蓮豆田的日子"
    },
    {
      "作者": "Na5 A-lam5",
      "段": [
        [
          "親像蠓仔咧唱歌，",
          "Chhin-chhiunn7 bang2-a2 leh chhiunn3-koa,"
        ],
        [
          "山頭有人咧叫我；",
          "soann-thau5 u7 lang5 leh kio3--goa2;"
        ],
        [
          "那看那tshue7跤那徙，",
          "na2 khoann3 na2 chhoe7 kha na2 soa2,"
        ],
        [
          "愈行愈倚聲愈大。",
          "ju2 kiann5 ju2 oa2 siann ju2 toa7."
        ],
        [
          "相拄歡喜手來幔，相招啉酒拳來喝；",
          "Sio tu2 hoann-hi2 chhiu2 lai5 moa, sio chio lim-chiu2 kun5 lai5 hoah;"
        ],
        [
          "出出入入無內外，",
          "chhut-chhut jip8-jip8 bo5 lai7-goa7,"
        ],
        [
          "來來去去閣有紲。",
          "lai5-lai5 khi3-khi3 koh u7 soa3."
        ],
        [
          "海墘、溪邊、石頭空、山坑仔、樹林仔、花草、青苔……是咱祖先仔幾萬、幾千代所食、所穿的源頭，也是in歇睏、tshit迌、傳世的所在，山頂、田岸的路痕仔猶有牢in出入、行踏所留落來的跤跡。見若禮拜有時間去peh山，對入山的第一步開始，親像咧陷眠按呢，我攏看會著in的跤跡，聽會著啉酒、唱山歌的聲音，有感覺著in歡喜的心情、哀怨的心聲，一遍閣一遍佇我的頭殼內玲瓏踅，耳空邊一直哼，哼袂煞；有當時仔，我家己嘛有成咧起童按呢，摻in做伙開講、滾耍笑、招呼，講一寡仔年冬的好bai2、收成的濟少做tam7-sam2，加減講──親情嫁娶、人情世事的代誌做議量，精差無提薰、檳榔出來請我食爾爾，啊若食飯、啉酒是上捷的代誌；in這陣古早人的穿插佮我足相siang5，講的話摻我仝款，無共我當做外人，所以我相信in佮我身軀內底所流的是仝種的血，才會遐親，講遐有話，袂輸是仝一家伙，出入家己的灶跤仝一樣。",
          "Hai2-kinn5, khe-pinn, chioh8-thau5 khang, soann-khenn-a2, chhiu7-na5-a2, hoe-chhau2, chhenn-thi5...... si7 lan2 chou2-sian-a2 kui2 ban7, kui2 chheng tai7 sou2 chiah8, sou2 chheng7 e5 goan5-thau5, ia7 si7 in hioh-khun3, chhit-tho5, thoan5-se3 e5 sou2-chai7, soann-teng2, chhan5-hoann7 e5 lou7-hun5-a2 iau2 u7 tiau5 chhut-jip8, kiann5-tah8 sou2 lau5--loh8-lai5 e5 kha-jiah. Kian3-na7 le2-pai3 u7 si5-kan khi3 peh-soann, tui3 jip8 soann e5 te7-it pou7 khai-si2, chhin-chhiunn7 leh ham7-bin5 an2-ne, goa2 long2 khoann3 e7 tioh8 e5 kha-jiah, thiann e7 tioh8 lim-chiu2, chhiunn3 san-ko e5 siann-im, u7 kam2-kak tioh8 in hoann-hi2 e5 sim-cheng5, ai-oan3 e5 sim-siann, chit8 pian3 koh chit8 pian3 ti7 goa2 e5 thau5-khak lai7 lin-long-seh8, hi7-khang pinn it-tit8 hainn, hainn be7 soah; u7 tang-si5-a2, goa2 ka-ti7 ma7 u7 seng5 leh khi2-tang5 an2-ne, chham in cho3-hoe2 khai-kang2, kun2-sng2-chhio3, chio-hou, kong2 chit8-koa2-a2 ni5-tang e5 ho2 bai2, siu-seng5 e5 che7 chio2 cho3 tam7-sam2, ke-kiam2 kong2----chhin-chiann5 ke3-chhoa7, jin5-cheng5 se3-su7 e5 tai7-chi3 cho3 gi7-niu7, cheng-chha bo5 theh8 hun, pin-nng5 chhutlai5 chhiann2 goa2 chiah8 nia7-nia7, ah8 na7 chiah8-png7, lim-chiu2 si7 siong7 chiap8 e5 tai7-chi3; in chit tin7 kou2-cha2-lang5 e5 chheng7-chhah kap goa2 chiok sio-siang5, kong2 e5 oe7 chham goa2 kang7-khoan2, bo5 ka7 goa2 tong3-cho3 goa7-lang5, sou2-i2 goa2 siong-sin3 in kap goa2 sin-khu lai7-te2 sou2 lau5--e5 si7 kang7-cheng2 e5 hoeh, chiah e7 hiah chhin, kong2 hiah u7 oe7, be7-su si7 kang7 chit8-ke-hoe2, chhut-jip8 ka-ti7 e5 chau3-kha kang7-chit8-iunn7."
        ],
        [
          "家己孤一个人，peh一工的山，毋閣我袂感覺孤單，心肝頭顛倒鬧熱滾滾，無閒tshih-tshih咧，唅in這陣無形無影，閣古意甲有賰的古早人，踮頭殼內go5一日tah-tah，是我上興閣上暢的工課，這款放捒袂離的心情，予我誠毋甘遮緊就告辭，一定愛互相約束閣見面的日子才有落山，毋是我gau5拖沙，嘛毋是in較纏，實在是這攏是我的親情五十、厝邊頭尾，嘛敢準是阮兜的門口埕、厝內底、灶跤間，哪著遐緊就行開？",
          "Ka-ti7 kou chit8 e5 lang5, peh chit8 kang e5 soann, m7-koh goa2 be7 kam2-kak kou-toann, sim-koann-thau5 tian-to3 lau7-jiat8 kun2-kun2, bo5-eng5 chhih-chhih--leh, ham7 in chit tin7 bo5 heng5 bo5 iann2, koh kou2-i3 kah u7chhun e5 kou2-cha2-lang5, tiam3 thau5-khak lai7 go5 chit8 jit8 tah-tah, si7 goa2 siong7 heng3 koh siong7 thiong3 e5 khang-khoe3, chit khoan2 pang3-sak be7 li7 e5 sim-cheng5, hou7 goa2 chiann5 m7-kam chiah kin2 to7 ko3-si5, it-teng7 ai3 hou7-siong iok-sok koh kinn3-bin7 e5 jit8-chi2 chiah u7 loh8-soann, m7si7 goa2 gau5 thoa-soa, ma7 m7si7 inkhah tinn5, sit8-chai7 si7 che long2 si7 goa2 e5 chhin-chiann5 gou7-chap8, chhu3-pinn thau5-boe2, ma7 kann2 chun2 si7 goan2 tau e5 mng5-khau2-tiann5, chhu3 lai7-te2, chau3-kha-keng, nah tioh8 hiah kin2 to7 kiann5--khui?"
        ],
        [
          "「山」就是祖厝，嘛是收留我的身魂唯一的所在，是in規陣人不時佇耳空邊喝我，袂輸咧叫魂仝款，牽長聲閣會押韻，彼種的親切、綿瀾的叫聲叫入來血脈內底，衝入去五臟六腑，挵甲心肝噗噗叫，規身軀沖沖滾，予我無暝無日咧數念、掛心，強欲tsih-tsat袂牢。",
          "“Soann” to7-si7 chou2-chhu3, ma7 si7 siu-liu5 goa2 e5 sin-hun5 ui5-it e5 sou2-chai7, si7 in kui tin7 lang5 put-si5 ti7 hinn7-khang pinn hoah--goa2, be7-su leh kio3-hun5 kang7-khoan2, khan tng5-siann koh e7 ah-un7, hit chiong2 e5 chhin-chhiat, mi5-noa7 e5 kio3-siann kio3 jip8lai5 hoeh-meh8 lai7-te2, chhiong jip8khi3 gou2 chong7 liok8 hu2, tong7 kah sim-koann phok8-phok8-kio3, kui sin-khu chhiang5-chhiang5-kun2, hou7 goa2 bo5 me5 bo5 jit8 leh siau3-liam7, khoa3-sim, kiong7-beh chih-chat be7 tiau5."
        ],
        [
          "就是這个緣故，我一禮拜若無入山去行一逝仔，心肝底、頭殼內會礙謔鬰悴，會做無工課、睏袂ka-tsue7，食啥乜鎮定劑、愛睏藥仔攏無效，便有去peh山，閣較bai2的心情嘛隨變好起來；有peh是歡喜、樂暢過日，紲落去就向望後禮拜閣唅一陣看袂相粘；這到底是思情，抑是祖公仔的身魂咧做怪，致使我有這種想法，我嘛毋知影，嘛講袂出原因；莫非──真正是有鬼？若準是，kam2有啥乜通驚咧！",
          "To7-si7 chit e5 ian5-kou3, goa2 chit8 le2-pai3 na7 bo5 jip8 soannkhi3 kiann5--chit8-choa7-a2, sim-koann-te2, thau5-khak lai7 e7 gai7-gioh8 ut-chut, e7 cho3 bo5 khang-khoe3, khun3 be7 ka-choe7, chiah8 siann2-mih tin3-teng7-che, ai3-khun3-ioh8-a2 long2 bo5-hau7, pian7 u7 khi3 peh-soann, koh-khah bai2 e5 sim-cheng5 ma7 sui5 pian3 ho2--khi2-lai5; u7 peh si7 hoann-hi2, lok8-thiong3 koe3-jit8, soa3--loh8-khi3 to7 ng3-bang7 au7 le2-pai3 koh ham7 chit8 tin7 khoann3 be7 sio-liam5; che tau3-te2 si7 su-cheng5, iahsi7 chou2-kong-a2 e5 sin-hun5 leh chok-koai3, ti3-su2 goa2 u7 chit chiong2 siunn7-hoat, goa2 ma7 m7 chai-iann2, ma7 kong2 be7 chhut goan5-in; bok8-hui----chin-chiann3 si7 u7 kui2? Na7 chun2 si7, kam2 u7 siann2-mih thang kiann--leh!"
        ]
      ],
      "篇名": "Peh山的感想"
    },
    {
      "作者": "5656",
      "段": [
        [
          "相片內底的服務小姐，是一九六○~八○年代的快車小姐。",
          "Siong3-phinn3 lai7-te2 e5 hok8-bu7 sio2-chia2, si7 it-kiu2-liok8-khong3 ~ pat-khong3 ni5-tai7 e5 khoai3-chhia sio2-chia2."
        ],
        [
          "快車小姐，就是對號車頂的服務小姐；當時除了火車，公路局的長途對號車嘛有設按呢的服務小姐。",
          "Khoai3-chhia sio2-chia2, to7-si7 tui3-ho7-chhia teng2 e5 hok8-bu7 sio2-chia2; tong-si5 tu5-liau2 hoe2-chhia, kong-lou7-kiok8 e5 tng5-tou5 tui3-ho7-chhia ma7 u7 siat an2-ne e5 hok8-bu7 sio2-chia2."
        ],
        [
          "當年欲應徵對號車的服務小姐，著愛高中出業、身懸一百六十公分以上，愛通華語、台語抑是客語，當然笑容愛甜。In的工課除了提供車頂的服務，愛閣佇車頂賣本島各地的名產佮便當；鐵路局賣的便當，到今猶原予人數念。",
          "Tong-ni5 beh in3-cheng tui3-ho7-chhia e5 hok8-bu7 sio2-chia2, tioh8-ai3 ko-tiong chhut-giap8, sin-koan5 chit8-pah lak8-chap8 kong-hun i2-siong7, ai3 thong Hoa5-gi2, Tai5-gi2 iahsi7 Kheh-gi2, tong-jian5 chhio3-iong5 ai3 tinn. In e5 khang-khoe3 tu5-liau2 the5-kiong chhia teng2 e5 hok8-bu7, ai3 koh ti7 chhiateng2 be7 pun2-to2 kok-te7 e5 beng5-san2 kap pian7-tong; thih-lou7-kiok8 be7 e5 pian7-tong, kau3-tann iu5-goan5 hou7 lang5 siau3-liam7."
        ],
        [
          "有一首台語流行歌曲就叫做〈車頂的媠姑娘〉，歌詞攏形容這寡當時受著大眾歡迎的車頂服務小姐。毋閣後來因為高速公路通車，致使火車的營運一工bai2過一工；為著減少支出，快車小姐嘛只好順應環境，漸漸行入歷史。",
          "U7 chit8 siu2 Tai5-gi2 liu5-heng5 koa-khek to7 kio3-cho3 “Chhia teng2 e5 sui2 kou-niu5”, koa-su5 long2 heng5-iong5 chit-koa2 tong-si5 siu7 tioh8 tai7-chionf3 hoan-geng5 e5 chhia teng2 hok8-bu7 sio2-chia2. M7-koh au7-lai5 in-ui7 ko-sok kong-lou7 thong-chhia, ti3-su2 hoe2-chhia e5 eng5-un7 chit8 kang bai2 koe3 chit8 kang; ui7 tioh8 kiam2-chio2 chi-chhut, khoai3-chhia sio2-chia2 ma7 chi2-ho2 sun7-eng3 khoan5-keng2, chiam7-chiam7 kiann5 jip8 lek8-su2."
        ],
        [
          "閣有一種大型車嘛有車頂的服務小姐，就是遊覽車小姐。遊覽車小姐需要的專業知識就較濟，像講各縣市的行政區、人文歷史、建設資料、風景區，當年十大建設的建設重點佮開拓歷史攏嘛愛了解。",
          "Koh u7 chit8 chiong2 toa7-heng5-chhia ma7 u7 chhia teng2 e5 hok8-bu7 sio2-chia2, to7-si7 iu5-lam2-chhia sio2-chia2. iu5-lam2-chhia sio2-chia2 su-iau3 e5 choan-giap8 ti3-sek to7 khah che7, chhiunn7 kong2 kok-koan7-chhi7 e5 heng5-cheng3-khu, jin5-bun5 lek8-su2, kian3-siat chu-liau7, hong-keng2-khu, tong-ni5 chap8 toa7 kian3-siat e5 kian3-siat tiong7-tiam2 kap khai-thok lek8-su2 long2 ma7 ai3 liau2-kai2."
        ],
        [
          "佇當年資訊無遮發達的年代，這寡資料愛誠用心去收集，上主要的資料來源就是sian5-pai2，毋閣這寡手抄本，sian5-pai2嘛無定肯傳教，所以觀摩、偷學，是新進人員愛做的功課。除了介紹這寡資料，遊覽車小姐閣著會曉唱歌、講故事等等議量的節目。自開放國外觀光了後，國內的遊覽車業務受著真大的打擊，為著欲生存只好改變經營方式，竹雞仔車自按呢開始佇國道高速公路咧往回。",
          "Ti7 tong-ni5 chu-sin3 bo5 chiah hoat-tat8 e5 ni5-tai7, chit-koa2 chu-liau7 ai3 chiann5 iong7-sim khi3 siu-chip8, siong7 chu2-iau3 e5 chu-liau7 lai5-goan5 to7-si7 sian5-pai2, m7-koh chit-koa2 chhiu2-chhau-pun2, sian5-pai2 ma7 bo5-tiann7 kheng2 thoan5-ka3, sou2-i2 koan-bou5, thau-oh8, si7 sin-chin3 jin5-oan5 ai3 cho3 e5 kong-kho3. Tu5-liau2 kai3-siau7 chit-koa2 chu-liau7, iu5-lam2-chhia sio2-chia2 koh tioh8 e7-hiau2 chhiunn3-koa, kong2 kou3-su7 teng2-teng2 gi7-niu7 e5 chiat-bok8. Chu7 khai-hong3 kok-goa7 koan-kong liau2-au7, kok-lai7 e5 iu5-lam2-chhia giap8-bu7 siu7 tioh8 chin toa7 e5 tann2-kek, ui7 tioh8 beh seng-chun5 chi2-ho2 kai2-pian3 keng-eng5 hong-sek, tek-ke-a2-chhia chu7 an2-ne khai-si2 ti7 kok-to7 ko-sok kong-lou7 leh ong2-hoe5."
        ],
        [
          "這兩、三冬來，為著欲消除「竹雞仔車」這無好聽的名，有幾間往回佇高速公路頂大型的遊覽巴士，為欲提高企業形象，嘛為著欲予旅客有較好的印象，這幾間私人客運嘛佇車頂設一位服務小姐，提供閣較好的服務。這嘛佇咱目前的環境，提供予少年男女袂少的工作機會。",
          "Chit nng7, sann tang lai5, ui7 tioh8 beh siau-tu5 “tek-ke-a2-chhia” che bo5 ho2-thiann e5 mia5, u7 kui2 keng ong2-hoe5 ti7 ko-sok kong-lou7 teng2 toa7-heng5 e5 iu5-lam2 ba2-suh, ui7 beh the5-ko khi3-giap8 heng5-siong7, ma7 ui7 tioh8 beh hou7 lu2-kheh u7 khah ho2 e5 in3-siong2, chit kui2 keng su-jin5 kheh-un7 ma7 ti7 chhia teng2 siat chit8 ui7 hok8-bu7 sio2-chia2, the5-kiong koh-khah ho2 e5 hok8-bu7. Che ma7 ti7 lan2 bok8-chian5 e5 khoan5-keng2, the5-kiong hou7 siau3-lian5 lam5-lu2 be7-chio2 e5 kang-chok ki-hoe7."
        ]
      ],
      "篇名": "快車小姐"
    },
    {
      "作者": "林裕凱",
      "段": [
        [
          "公車佇大眾廟停落來，廟的厚重香煙味傳來。",
          "Kong-chhia ti7 Tai7-chiong3-bio7 theng5--loh8-lai5, bio7 e5 kau7-tang7 hiunn-ian-bi7 thoan5--lai5."
        ],
        [
          "大眾廟是新莊非常出名的去煞廟，拄著各種煞氣，抑是車禍的人，攏會來遮處理掉遐的逐款逐樣的ue3-sue3 tai7。廟邊的外圍有一塊一人懸的「文明公園」柴牌，其實是紅毛thoo5做的。公園內一个有水舞的噴水池，逐日上下班時間，就會噴出逐式花樣，暗頭仔閣加彩色燈光，有夠成是水底的仙境。閣行入去是一个小型的兒童遊樂場，聽候新莊國小的囡仔。",
          "Tai7-chiong3-bio7 si7 Sin-chng hui-siong5 chhut-mia5 e5 khi3-soah-bio7, tu2 tioh8 kok-chiong2 soah-khi3, iahsi7 chhia7-ho7 e5 lang5, long2 e7 lai5 chia chhu2-li2 tiau7 hia-e5 tak8 khoan2 tak8 iunn7 e5 oe3-soe3-tai7. Bio7 pinn e5 goa7-ui5 u7 chit8 te3 chit8 lang5 koan5 e5 “bun5-beng5 kong-hng5” chha5-pai5, ki5-sit8 si7 ang5-bun5-thou5 cho3--e5. Kong-hng5 lai7 chit8 e5 u7 chui2-bu2 e5 phun3-chui2-ti5, tak8 jit8 siong7-ha7-pan si5-kan, to7 e7 phun3 chhut tak8 sek hoe-iunn7, am3-thau5-a2 koh ke chhai2-sek teng-kong, u7-kau3 seng5 si7 chui2-te2 e5 sian-keng2. Koh kiann5--jip8-khi3 si7 chit8 e5 sio2-heng5 e5 ji5-tong5 iu5-lok8-tiunn5, thiang3-hau7 Sin-chng kok-sio2 e5 gin2-a2."
        ],
        [
          "雙手共行李攬an5-an5，伊坐佇公路局公車頂，那咧回想。時間經過，感覺有淡薄仔寒，水舞足久無看著矣。伊鬢邊的白頭毛已經無法度算清楚，伊的目睭起煙暈，眼神定定ng3向前。",
          "Siang-chhiu2 ka7 heng5-li2 lam2 an5-an5, i che7 ti7 kong-lou7-kiok8 kong-chhia teng2, na2 leh hoe5-siong2. Si5-kan keng-koe3, kam2-kak u7 tam7-poh8-a2 koann5, chui2-bu2 chiok ku2 bo5 khoann3--tioh8-a. I pin2-pinn e5 peh8-thau5-mou i2-keng bo5 hoat-tou7 sng3 chheng-chho2, i e5 bak8-chiu khi2 ian-ng7, gan2-sin5 tiann7-tiann7 ng3 hiong3-cheng5."
        ],
        [
          "伊幻想當時的兩个人，是坐佗一條椅仔，穿啥乜衫，食啥乜物件。毋閣伊一項嘛想無。伊kan-tann看著邊仔的兒童遊樂場，無半个囡仔，地球無人咧轉，磅空無人咧趡，kong-tshiu無人咧幌。",
          "I hoan7-siong2 tong-si5 e5 nng7 e5 lang5, si7 che7 ti7 chit8 liau5 i2-a2, chheng7 siann2-mih sann, chiah8 siann2-mih mih8-kiann7. M7-koh i chit8 hang7 ma7 siunn7 bo5. I kan-tann khoann3 tioh8 pinn--a2 e5 ji5-tong5 iu5-lok8-tiunn5, bo5 poann3 e5 gin2-a2, te7-kiu5 bo5 lang5 leh tng2, pong7-khang bo5 lang5 leh nng3, kong-chhiu bo5 lang5 leh hainn3."
        ],
        [
          "「彼陣是毋是嘛是佮tsit-ma2 仝款？」",
          "“Hit-chun7 si7 m7si7 ma7 si7 kap chit-ma2 kang7-khoan2?”"
        ],
        [
          "「袂啦，彼陣是歇熱。囡仔一定袂少缺的。」一陣風吹過，伊若像聽著有兩个人的對話。",
          "“Be7--lah, hit-chun7 si7 hioh-joah8. Gin2-a2 it-teng7 be7 chio2-khoeh--e5.” Chit8 chun7 hong chhoe--koe3, i na2-chhiunn7 thiann tioh8 u7 nng7 e5 lang5 e5 tui3-oe7."
        ],
        [
          "「雲仔，你知影咱兜較散，你共I仔鬥相共，好無？」像按算真久的話，那講那掣的聲調，濫hinn-hainn的聲嗽。",
          "“Hun5--a2, li2 chai-iann2 lan2 tau khah san3, li2 ka7 I--a2 tau3-sann-kang7, ho2--bo5?” Chhiunn7 an3-sng3 chin ku2 e5 oe7, na2 kong2 na2 chhoah e5 siann-tiau7, lam7 hinn-hainn e5 siann-sau3."
        ],
        [
          "「我欲讀國中。」雲仔若像猶聽袂出母親的哀求，目睭一直nih咧、nih咧。",
          "“Goa2 beh thak8 kok-tiong.” Hun5--a2 na2-chhiunn7 iau2 thiann be7 chhut bu2-chhin e5 ai-kiu5, bak8-chiu it-tit8 nih--leh, nih--leh."
        ],
        [
          "「你的耳空毋好，讀國中嘛讀袂好，不如先去食頭路共I仔鬥相共。」",
          "“Li2 e5 hinn7-khang m7ho2, thak8 kok-tiong ma7 thak8 be7 ho2, put-ju5 seng khi3 chiah8 thau5-lou7 ka7 I--a2 tau3-sann-kang7.”"
        ],
        [
          "「我的成績真好。」查某囡仔用哀求的聲音回答。",
          "“Goa2 e5 seng5-chek chin ho2.” Cha-bou2 gin2-a2 iong7 ai-kiu5 e5 siann-im hoe5-tap."
        ],
        [
          "「小弟是查poo，嘛足gau5讀，愛栽培。」充滿哭聲按呢應。",
          "“Sio2-ti7 si7 cha-pou, ma7 chiok gau5 thak8, ai3 chai-poe5.” Chhiong-moa2 khau3-siann an2-ne in3."
        ],
        [
          "母仔囝兩人相攬咧吼的聲音按伊的腹內響出來，毋閣園中連一个人嘛無，遊樂場親像是裝飾用品配著枝葉旺盛、花花綠綠的文明公園。",
          "Bu2-a2-kiann2 nng7 lang5 sio lam2 leh hau2 e5 siann-im an3 i e5 pak-lai7 hiang2--chhut-lai5, m7-koh hng5 tiong lian5 chit8 e5 lang5 ma7 bo5, iu5-lok8-tiunn5 chhin-chhiunn7 si7 chng-thann7 iong7-phin2 phoe3 tioh8 ki-hioh8 ong7-seng7, hoe-hoe lek8-lek8 e5 bun5-beng5 kong-hng5."
        ],
        [
          "公車閣起磅啦，hong5搖動的身軀，規个精神起來。伊拭掉目屎，公車繼續向南行。伊看著遠遠的山頂，日頭光閃爍的大水管，第一公墓頂懸無一片雲。雲仔已經過身矣。",
          "Kong-chhia koh khi2-pong7--lah, hong5 io5-tang7 e5 sin-khu, kui-e5 cheng-sin5--khi2-lai5. I chhit tiau7 bak8-sai2, kong-chhia ke3-siok8 ng3 lam5 kiann5. I khoann3 tioh8 hng7-hng7 e5 soann-teng2, jit8-thau5-kng siam2-sih e5 toa7 chui2-kong2, te7-it kong-bou7 teng2-koan5 bo5 chit8 phian3 hun5. Hun5--a2 i2-keng koe3-sin--a."
        ],
        [
          "「I仔，毋知好無？」這个弟仔心內按呢問家己。大眾廟的香煙味漸漸薄去。",
          "“I--a2,m7 chaiho2--bo5?” Chit e5 ti7-a2 sim-lai7 an2-ne mng7 ka-ti7. Tai7-chiong3-bio7 e5 hiunn-ian-bi7 chiam7-chiam7 poh8--khi3."
        ]
      ],
      "篇名": "文明公園"
    },
    {
      "作者": "丁鳳珍",
      "段": [
        [
          "寒人若到，行過彰化，你會看著粉白的花蕊一點一點，若像天星佇青翠的荷蓮豆頂跳舞，冬風吹來，心情嘛綴青gin3-gin3的荷蓮豆跳Ban3-boo3。尤其是都市無聊的暗暝，公寓內白晰晰的紅毛thoo5壁頂，好親像有滿天的荷蓮豆花咧飛，倒tiam3荷蓮豆田裡看天頂烏雲白雲傱來走去的人就是我。",
          "Koann5--lang5 na7 kau3, kiann5 koe3 Chiong-hoa3, li2 e7 khoann3 tioh8 hun2-peh8 e5 hoe-lui2 chit8 tiam2 chit8 tiam2, na2-chhiunn7 thinn-chhenn ti7 chhenn-chhui3 e5ho-lian-tau7 teng2 thiau3-bu2, tang-hong chhoe--lai5, sim-cheng5 ma7 toe3 chhenn-gin3-gin3 e5ho-lian-tau7 thiau3 Ban3-bou3. iu5-ki5 si7 tou-chhi7 bo5-liau5 e5 am3-me5, kong-gu7 lai7 peh8-siak-siak e5 ang5-bun5-thou5 piah teng2, ho2 chhin-chhiunn7 u7 moa2-thinn e5ho-lian-tau7-hoe leh poe, to2 tiam3ho-lian-tau7 chhan5--nih khoann3 thinn-teng2 ou-hun5 peh8-hun5 chong5 lai5 chau2 khi3 e5 lang5 to7-si7 goa2."
        ],
        [
          "阮故鄉佇彰化縣埔鹽鄉的西勢湖，自有記智開始，逐年寒人阮兄弟姊妹一透早就會予阿爸佮Au5(阿母）喝起床，籃仔囥咧，一个一个跔tiam3田裡。管伊透風落雨，管伊霜凍露濕，荷蓮豆莢是毋等人的，三、四工著愛挽一遍，伊的青春袂當予人耽誤；若無，就會予人三嫌四揀，毋值幾sian2 (cent）錢。差不多新曆十月初，荷蓮豆籽著愛種落thoo5，iah空、掖籽、蓋thoo5糞、蓋稻草，規家伙七、八个出動，分八加分七的田著愛對透早雞啼跔到日頭落山。十二月底就會當載著頭擺收成的荷蓮豆，去果菜市場換錢轉來。",
          "Goan2 kou3-hiong ti7 Chiong-hoa3-koan7 Pou-iam5-hiong e5 Sai-si3-ou5, chu7 u7 ki3-ti3 khai-si2, tak8 ni5 koann5--lang5 goan2 hiann-ti7 chi2-moe7 chit8 thau3-cha2 to7 e7 hou7 a-pa kap Au5 (a-bu2) hoah khi2-chhng5, na5-a2 khng3--leh, chit8 e5 chit8 e5 khu5 tiam3 chhan5--nih. Koan2 i thau3-hong loh8-hou7, koan2 i sng-tang3 lou7-sip,ho-lian-tau7-ngeh si7 m7 tan2 lang5--e5, sann, si3 kang tioh8-ai3 ban2 chit8 pian3, i e5 chheng-chhun be7-tang3 hou7 lang5 tam-gou7; na7 bo5, to7 e7 hou7 lang5 sann hiam5 si3keng2, m7-tat8 kui2sian2 (cent) chinn5. Chha-put-to sin-lek8 chap8 goeh8 chhoe,ho-lian-tau7-chi2 tioh8-ai3 cheng3 loh8-thou5, iah khang, ia7 chi2, kham3 thou5-pun3, kham3 tiu7-chhau2, kui-ke-hoe2 chhit, peh e5 chhut-tong7, hun-peh ka hun-chhit e5 chhan5 tioh8-ai3 tui3 thau3-cha2 ke thi5 khu5 kau3 jit8-thau5 loh8-soann. Chap8-ji7 goeh8 te2 to7 e7-tang3 chai3 tioh8 thau5-pai2 siu-seng5 e5ho-lian-tau7, khi3 koe2-chhai3 chhi7-tiunn5 oann7 chinn5 tng2--lai5."
        ],
        [
          "挽荷蓮豆是一件真艱苦的代誌，門一出，冷風就掃對面來，行落田跤手就凍甲咇咇掣，田thoo5澹澹，糊甲規衫褲，攑頭一看，眼前一片青gin3-gin3的荷蓮豆莢，若像千挽都挽袂了，幼麵麵的豆穎又閣對老欉邊發出來。看起來若咧跳舞的花蕊，若變做一莢一莢豆莢的時，會予人挽甲腰酸背疼，哭毋敢。目屎那流嘛著愛那繼續挽hoo7完，一袋青翠的荷蓮豆會當換錢，錢會使換菜、換柑仔佮過年的新衫轉來。",
          "Ban2ho-lian-tau7 si7 chit8 kiann7 chinkan-khou2 e5 tai7-chi3, mng5 chit8 chhut, leng2-hong to7 sau3 tui3 bin7 lai5, kiann5 loh8 chhan5 kha-chhiu2 to7 tang3 kah phih8-phih8-chhoah, chhan5-thou5 tam5-tam5, kou5 kah kui sann-khou3, giah8 thau5 chit8 khoann3, gan2-cheng5 chit8 phian3 chhenn-gin3-gin3 e5ho-lian-tau7-ngeh, na2-chhiunn7 sian7 ban2 to ban2 be7 liau2, iu3-mi7-mi7 e5 tau7-inn2 iu7-koh tui3 lau7-chang5 pinn puh--chhut-lai5. Khoann3--khi2-lai5 na2 leh thiau3-bu2 e5 hoe-lui2, na7 pinn3-cho3 chit8 ngeh chit8 ngeh tau7-ngeh e5 si5, e7 hou7 lang5 ban2 kah io sng poe7 thiann3, khau3m7 kann2. Bak8-sai2 na2 lau5 ma7 tioh8-ai3 na2 ke3-siok8 ban2 hou7 oan5, chit8 te7 chhenn-chhui3 e5ho-lian-tau7 e7-tang3 oann7 chinn5, chinn5 e7-sai2 oann7 chhai3, oann7 kam-a2 kap koe3-ni5 e5 sin-sann tng2--lai5."
        ],
        [
          "若欲趕早市，猶未十點著愛緊共豆仔載去農會賣；若傷晏去，就只好載去果菜市場，佮人kheh來kheh去。買豆仔的人就tshue7空tshue7縫，嫌豆仔傷柯，嫌豆仔傷細莢，嫌豆仔有烏斑，嫌豆仔有蟲空。嫌過來嫌過去，半點鐘、一點鐘就過去矣。作田人無面皮，一箍兩箍嘛想欲等看覓咧，一斤豆仔若加賣一箍，三十斤豆仔就加三十箍，三十箍就會當買三塊煎粿，三塊煎粿就會當紮轉去田裡，予咧鬥挽豆仔的枝仔食一下仔粗飽咧。",
          "Na7 beh koann2 cha2-chhi7, iau2-boe7 chap8 tiam2 tioh8-ai3 kin2 ka7 tau7-a2 chai3 khi3 long5-hoe7 be7; na7 siunn oann3 khi3, to7 chi2-ho2 chai3 khi3 koe2-chhai3 chhi7-tiunn5, kap lang5 kheh lai5 kheh khi3. Be2 tau7-a2 e5 lang5 to7 chhoe7 khang chhoe7 phang7, hiam5 tau7-a2 siunn koa, hiam5 tau7-a2 siunn se3 ngeh, hiam5 tau7-a2 u7 ou-pan, hiam5 tau7-a2 u7 thang5-khang. Hiam5 koe3lai5 hiam5 koe3khi3, poann3 tiam2-cheng, chit8 tiam2-cheng to7 koe3--khi3-a. Choh-chhan5-lang5 bo5 bin7-phoe5, chit8 khou nng7 khou ma7 siunn7 beh tan2 khoann3 mai7--leh, chit8 kin tau7-a2 na7 ke be7 chit8 khou, sann-chap8 kin tau7-a2 to7 ke sann-chap8 khou, sann-chap8 khou to7 e7-tang3 be2 sann te3 chian-koe2, sann te3 chian-koe2 to7 e7-tang3 chah tng2khi3 chhan5--nih, hou7 leh ban2 tau7-a2 e5 Ki--a2 chiah8 chit8-e7-a2 chhou-pa2--leh."
        ],
        [
          "跔佇田裡彼兩、三个囡仔，那挽豆仔，那懷念學校的生活，同學這久一定攏佇厝前的埕耍掩嘓雞，一坵分八的荷蓮豆田，有四、五十逝的荷蓮豆逝，若會當辦挽荷蓮豆的比賽，同學一人一逝，毋免半點鐘就好勢矣。那想那攑頭看遠遠彼條小路，毋知仔當時才會騎鐵馬轉來。Au5 一定閣想欲加賣一、兩箍仔，結果十點載去賣，十二點半猶無看轉來。腹肚足枵的，為著一箍兩箍愛看菜販仔面色的Au5 實在傷過固執。",
          "Khu5 ti7 chhan5--nih hit nng7, sann e5 gin2-a2, na2 ban2 tau7-a2, na2 hoai5-liam7 hak8-hau7 e5 seng-oah8, tong5-oh8 chit-ku2 it-teng7 long2 ti7 chhu3 cheng5 e5 tiann5 sng2 ng-kok8-ke, chit8 khu hun-peh e5ho-lian-tau7-chhan5, u7 si3, gou7-chap8 choa7 e5ho-lian-tau7 choa7, na7 e7-tang3 pan7 ban2ho-lian-tau7 e5 pi2-sai3, tong5-oh8 chit8 lang5 chit8 choa7,m7 bian2poann3 tiam2-cheng to7 ho2-se3--a. Na2 siunn7 na2 giah8 thau5 khoann3 hng7-hng7 hit tiau5 sio2-lou7,m7 chai-a2 tang-si5 chiah e7 khia5 thih-be2 tng2--lai5. Au5 it-teng7 koh siunn7 beh ke be7 chit8, nng7 khou-a2, kiat-ko2chap8 tiam2 chai3 khi3 be7, chap8-ji7 tiam2poann3 iau2 bo5 khoann3 tng2--lai5. Pak-tou2 chiok iau--e5, ui7 tioh8 chit8 khou nng7 khou ai3 khoann3 chhai3-hoan3-a2 bin7-sek e5 Au5 sit8-chai7 siunn koe3 kou3-chip."
        ]
      ],
      "篇名": "荷蓮豆田的日子"
    },
    {
      "作者": "Na5 A-lam5",
      "段": [
        [
          "親像蠓仔咧唱歌，",
          "Chhin-chhiunn7 bang2-a2 leh chhiunn3-koa,"
        ],
        [
          "山頭有人咧叫我；",
          "soann-thau5 u7 lang5 leh kio3--goa2;"
        ],
        [
          "那看那tshue7跤那徙，",
          "na2 khoann3 na2 chhoe7 kha na2 soa2,"
        ],
        [
          "愈行愈倚聲愈大。",
          "ju2 kiann5 ju2 oa2 siann ju2 toa7."
        ],
        [
          "相拄歡喜手來幔，相招啉酒拳來喝；",
          "Sio tu2 hoann-hi2 chhiu2 lai5 moa, sio chio lim-chiu2 kun5 lai5 hoah;"
        ],
        [
          "出出入入無內外，",
          "chhut-chhut jip8-jip8 bo5 lai7-goa7,"
        ],
        [
          "來來去去閣有紲。",
          "lai5-lai5 khi3-khi3 koh u7 soa3."
        ],
        [
          "海墘、溪邊、石頭空、山坑仔、樹林仔、花草、青苔……是咱祖先仔幾萬、幾千代所食、所穿的源頭，也是in歇睏、tshit迌、傳世的所在，山頂、田岸的路痕仔猶有牢in出入、行踏所留落來的跤跡。見若禮拜有時間去peh山，對入山的第一步開始，親像咧陷眠按呢，我攏看會著in的跤跡，聽會著啉酒、唱山歌的聲音，有感覺著in歡喜的心情、哀怨的心聲，一遍閣一遍佇我的頭殼內玲瓏踅，耳空邊一直哼，哼袂煞；有當時仔，我家己嘛有成咧起童按呢，摻in做伙開講、滾耍笑、招呼，講一寡仔年冬的好bai2、收成的濟少做tam7-sam2，加減講─親情嫁娶、人情世事的代誌做議量，精差無提薰、檳榔出來請我食爾爾，啊若食飯、啉酒是上捷的代誌；in這陣古早人的穿插佮我足相siang5，講的話摻我仝款，無共我當做外人，所以我相信in佮我身軀內底所流的是仝種的血，才會遐親，講遐有話，袂輸是仝一家伙，出入家己的灶跤仝一樣。",
          "Hai2-kinn5, khe-pinn, chioh8-thau5 khang, soann-khenn-a2, chhiu7-na5-a2, hoe-chhau2, chhenn-thi5...... si7 lan2 chou2-sian-a2 kui2 ban7, kui2 chheng tai7 sou2 chiah8, sou2 chheng7 e5 goan5-thau5, ia7 si7 in hioh-khun3, chhit-tho5, thoan5-se3 e5 sou2-chai7, soann-teng2, chhan5-hoann7 e5 lou7-hun5-a2 iau2 u7 tiau5inchhut-jip8, kiann5-tah8 sou2 lau5--loh8-lai5 e5 kha-jiah. Kian3-na7 le2-pai3 u7 si5-kan khi3 peh-soann, tui3 jip8 soann e5 te7-it pou7 khai-si2, chhin-chhiunn7 leh ham7-bin5 an2-ne, goa2 long2 khoann3 e7 tioh8ine5 kha-jiah, thiann e7 tioh8 lim-chiu2, chhiunn3 san-ko e5 siann-im, u7 kam2-kak tioh8 in hoann-hi2 e5 sim-cheng5, ai-oan3 e5 sim-siann, chit8 pian3 koh chit8 pian3 ti7 goa2 e5 thau5-khak lai7 lin-long-seh8, hi7-khang pinn it-tit8 hainn, hainn be7 soah; u7 tang-si5-a2, goa2 ka-ti7 ma7 u7 seng5 leh khi2-tang5 an2-ne, chham in cho3-hoe2 khai-kang2, kun2-sng2-chhio3, chio-hou, kong2 chit8-koa2-a2 ni5-tang e5 ho2 bai2, siu-seng5 e5 che7 chio2 cho3 tam7-sam2, ke-kiam2 kong2----chhin-chiann5 ke3-chhoa7, jin5-cheng5 se3-su7 e5 tai7-chi3 cho3 gi7-niu7, cheng-chha bo5 theh8 hun, pin-nng5 chhutlai5 chhiann2 goa2 chiah8 nia7-nia7, ah8 na7 chiah8-png7, lim-chiu2 si7 siong7 chiap8 e5 tai7-chi3; in chit tin7 kou2-cha2-lang5 e5 chheng7-chhah kap goa2 chiok sio-siang5, kong2 e5 oe7 chham goa2 kang7-khoan2, bo5 ka7 goa2 tong3-cho3 goa7-lang5, sou2-i2 goa2 siong-sin3 in kap goa2 sin-khu lai7-te2 sou2 lau5--e5 si7 kang7-cheng2 e5 hoeh, chiah e7 hiah chhin, kong2 hiah u7 oe7, be7-su si7 kang7 chit8-ke-hoe2, chhut-jip8 ka-ti7 e5 chau3-kha kang7-chit8-iunn7."
        ],
        [
          "家己孤一个人，peh一工的山，毋閣我袂感覺孤單，心肝頭顛倒鬧熱滾滾，無閒tshih-tshih咧，唅in這陣無形無影，閣古意甲有賰的古早人，踮頭殼內go5一日tah-tah，是我上興閣上暢的工課，這款放捒袂離的心情，予我誠毋甘遮緊就告辭，一定愛互相約束閣見面的日子才有落山，毋是我gau5拖沙，嘛毋是in較纏，實在是這攏是我的親情五十、厝邊頭尾，嘛敢準是阮兜的門口埕、厝內底、灶跤間，哪著遐緊就行開？",
          "Ka-ti7 kou chit8 e5 lang5, peh chit8 kang e5 soann, m7-koh goa2 be7 kam2-kak kou-toann, sim-koann-thau5 tian-to3 lau7-jiat8 kun2-kun2, bo5-eng5 chhih-chhih--leh, ham7 in chit tin7 bo5 heng5 bo5 iann2, koh kou2-i3 kah u7chhun e5 kou2-cha2-lang5, tiam3 thau5-khak lai7 go5 chit8 jit8 tah-tah, si7 goa2 siong7 heng3 koh siong7 thiong3 e5 khang-khoe3, chit khoan2 pang3-sak be7 li7 e5 sim-cheng5, hou7 goa2 chiann5 m7-kam chiah kin2 to7 ko3-si5, it-teng7 ai3 hou7-siong iok-sok koh kinn3-bin7 e5 jit8-chi2 chiah u7 loh8-soann, m7si7 goa2 gau5 thoa-soa, ma7 m7si7 in khah tinn5, sit8-chai7 si7 che long2 si7 goa2 e5 chhin-chiann5 gou7-chap8, chhu3-pinn thau5-boe2, ma7 kann2 chun2 si7 goan2 tau e5 mng5-khau2-tiann5, chhu3 lai7-te2, chau3-kha-keng, nah tioh8 hiah kin2 to7 kiann5--khui?"
        ],
        [
          "「山」就是祖厝，嘛是收留我的身魂唯一的所在，是in規陣人不時佇耳空邊喝我，袂輸咧叫魂仝款，牽長聲閣會押韻，彼種的親切、綿瀾的叫聲叫入來血脈內底，衝入去五臟六腑，挵甲心肝噗噗叫，規身軀沖沖滾，予我無暝無日咧數念、掛心，強欲tsih-tsat袂牢。",
          "“Soann” to7-si7 chou2-chhu3, ma7 si7 siu-liu5 goa2 e5 sin-hun5 ui5-it e5 sou2-chai7, si7 in kui tin7 lang5 put-si5 ti7 hinn7-khang pinn hoah--goa2, be7-su leh kio3-hun5 kang7-khoan2, khan tng5-siann koh e7 ah-un7, hit chiong2 e5 chhin-chhiat, mi5-noa7 e5 kio3-siann kio3 jip8lai5 hoeh-meh8 lai7-te2, chhiong jip8khi3ngou2 chong7 liok8 hu2, tong7 kah sim-koann phok8-phok8-kio3, kui sin-khu chhiang5-chhiang5-kun2, hou7 goa2 bo5 me5 bo5 jit8 leh siau3-liam7, khoa3-sim, kiong7-beh chih-chat be7 tiau5."
        ],
        [
          "就是這个緣故，我一禮拜若無入山去行一逝仔，心肝底、頭殼內會礙謔鬰悴，會做無工課、睏袂ka-tsue7，食啥乜鎮定劑、愛睏藥仔攏無效，便有去peh山，閣較bai2的心情嘛隨變好起來；有peh是歡喜、樂暢過日，紲落去就向望後禮拜閣唅一陣看袂相粘；這到底是思情，抑是祖公仔的身魂咧做怪，致使我有這種想法，我嘛毋知影，嘛講袂出原因；莫非─真正是有鬼？若準是，kam2有啥乜通驚咧！",
          "To7-si7 chit e5 ian5-kou3, goa2 chit8 le2-pai3 na7 bo5 jip8 soann khi3 kiann5--chit8-choa7-a2, sim-koann-te2, thau5-khak lai7 e7 gai7-gioh8 ut-chut, e7 cho3 bo5 khang-khoe3, khun3 be7 ka-choe7, chiah8 siann2-mih tin3-teng7-che, ai3-khun3-ioh8-a2 long2 bo5-hau7, pian7 u7 khi3 peh-soann, koh-khah bai2 e5 sim-cheng5 ma7 sui5 pian3 ho2--khi2-lai5; u7 peh si7 hoann-hi2, lok8-thiong3 koe3-jit8, soa3--loh8-khi3 to7 ng3-bang7 au7 le2-pai3 koh ham7 chit8 tin7 khoann3 be7 sio-liam5; che tau3-te2 si7 su-cheng5, iahsi7 chou2-kong-a2 e5 sin-hun5 leh chok-koai3, ti3-su2 goa2 u7 chit chiong2 siunn7-hoat, goa2 ma7 m7 chai-iann2, ma7 kong2 be7 chhut goan5-in; bok8-hui----chin-chiann3 si7 u7 kui2? Na7 chun2 si7, kam2 u7 siann2-mih thang kiann--leh!"
        ]
      ],
      "篇名": "Peh山的感想"
    }
  ]
}
