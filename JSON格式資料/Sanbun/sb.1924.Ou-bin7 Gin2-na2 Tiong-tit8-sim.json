{
  "作者": "編輯室",
  "出版年": "1924",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "Ti7某所在有一擺ti7品評會e5時，有兩隻細隻馬，到極sui2。顧馬e5人是阿非利加e5烏面查甫囡仔，名叫Cato(Khe-to)。In teh行ti7跑馬場e5時，hiah-e5馬真gau5聽趁hit e5烏面囝仔e5嘴。歇睏e5時，馬用in e5頭殼lui5 Cato e5身軀，親像真gau5疼Cato e5款式。",
          "Ti7 bou2 sou2-chai7 u7 chit8 pai2 ti7 Phin2-pheng5-hoe7 e5 si5, u7 nng7 chiah soe3 chiah be2, kau3-kek8 sui2. Kou3 be2 e5 lang5 si7 A-hui-li7-ka e5 ou-bin7 ta-pou-gin2-na2, mia5 kio3 Cato(Khe-to). In teh kiaN5 ti7 phau2-be2-tiuN5 e5 si5, hiah-e5 be2 chin gau5 thiaN-than3 hit e5 ou-bin7 gin2-na2 e5 chhui3. Hioh-khun3 e5 si5, be2 eng7 in e5 thau5-khak lui5 Cato e5 sin-khu, chhin-chhiuN7 chin gau5 thiaN3 Cato e5 khoan2-sit."
        ],
        [
          "Hit-tiap8有一個ai3買馬e5人，問烏面囝仔講，「你ai3賣偌濟錢？」Cato講，「1000箍！」Hit e5人講，「哇！Hiah貴。我hou7你600箍，好m7？」Cato搖頭m7肯。Hit時真濟人來teh看馬，總是無人ai3買。Hit e5 ai3買e5人koh來講，「我ka7你講，真貴houhN，無人ai3買。這兩隻馬是甚物人e5？伊的確歡喜賣我600箍。」顧馬e5囝仔講，「是我e5小姐e5，若無1000箍伊m7賣。」Hit e5人就講，「今，我ka7你講：你著ka7伊an2-ni講，有一隻忽然間跛腳。你若an2-ni講，我beh hou7你本身50箍。你賣我600箍怎樣m7？扑算你tui3出世敢猶m7 bat有50箍，有抑無？」Cato企ti7馬e5身邊，聽hit e5人講an2-ni，忽然gong5-ngiah8，致到馬也gong5-ngiah8。",
          "Hit-tiap8 u7 chit8 e5 ai3 boe2 be2 e5 lang5, mng7 ou-bin7 gin2-na2 kong2, “Li2 ai3 boe7 loa7 choe7 chiN5?” Cato kong2, “1000 khou!” Hit e5 lang5 kong2, “Oa7! Hiah kui3. Goa2 hou7 li2 600 khou, ho2--m7?” Cato io5-thau5 m7 kheng2. Hit-si5 chin choe7 lang5 lai5 teh khoaN3 be2, chong2-si7 bo5 lang5 ai3 boe2. Hit e5 ai3 boe2 e5 lang5 koh lai5 kong2, “Goa2 ka7 li2 kong2, chin kui3 houhN, bo5 lang5 ai3 boe2. Chit nng7 chiah be2 si7 sim2-mih8 lang5 e5? I tek-khak hoaN-hi2 boe7 goa2 600 khou.” Kou3 be2 e5 gin2-na2 kong2, “Si7 goa2 e5 sio2-chia2 e5, na7 bo5 1000 khou i m7 boe7.” Hit e5 lang5 chiu7 kong2, “TaN, goa2 ka7 li2 kong2: li2 tioh8 ka7 i an2-ni kong2, u7 chit8 chiah hut-jian5-kan pai2-kha. Li2 na7 an2-ni kong2, goa2 beh hou7 li2 pun2-sin 50 khou. Li2 boe7 goa2 600 khou chaiN2-iuN7 m7? Phah-sng3 li2 tui3 chhut-si3 kaN2 iau2 m7 bat u7 50 khou, u7 a2-bo5?” Cato khia7 ti7 be2 e5 sin-piN,thiaN hit e5 lang5 kong2 an2-ni, hut-jian5 gong5-ngiah8, ti3-kau3 be2 ia7 gong5-ngiah8."
        ],
        [
          "伊就向面看hit e5人，講，「你扑算，因為主hou7我e5皮烏，伊煞hou7我e5心烏mah？無lah！我決斷m7趁你e5話，hou7我e5心bak著烏。」Ti7邊仔企有一個好禮e5人就問Cato，「你e5小姐怎樣ai3賣伊e5馬？」Cato就應講，「阮欠用1000箍。到後禮拜若無得著1000箍，田園著賣。我e5頭家欠用1000箍na7-tiaN7，煞抵著破病。Koh一項，阮e5粟倉有hou7火燒lio去，所以姑不chiong阮小姐著賣伊e5馬。」Hit 個好禮e5人就講，「今你安心倒去，ka7你e5小姐講，馬賣了lah！我beh hou7伊1000箍。我e5奴僕ti7 chia，伊beh提錢hou7伊，也你著ka7伊講，我beh去歐洲一年久。我無ti7--teh e5時，你e5小姐thang用chiah-e5馬，到倒轉來e5時，伊若ai3 koh買倒轉，也好，我歡喜賣伊較俗。」",
          "I chiu7 ng3-bin7 khoaN3 hit e5 lang5, kong2, “Li2 phah-sng3, in-ui7 Chu2 hou7 goa2 e5 phe5 ou, I soa3 hou7 goa2 e5 sim ou mah? Bo5 lah! Goa2 koat-toan3 m7 than3 li2 e5 oe7, hou7 goa2 e5 sim bak tioh8 ou.” Ti7 piN-a2 khia7 u7 chit8 e5 ho2-le2 e5 lang5 chiu7 mng7 Cato, “Li2 e5 sio2-chia2 chaiN2-iuN7 ai3 boe7 i e5 be2?” Cato chiu7 in3 kong2, “Goan2 khiam3-eng7 1000 khou. Kau3 au7 le2-pai3 na7 bo5 tit tioh8 1000 khou, chhan5-hng5 tioh8 boe7. Goa2 e5 thau5-ke khiam3-eng7 1000 khou na7-tiaN7, soa3 tu2 tioh8 phoa3-piN7. Koh chit8 hang7, goan2 e5 chhek-chhng u7 hou7 he2 sio-lio khi3, sou2-i2 kou-put-chiong goan2 sio2-chia2 tioh8 boe7 i e5 be2.” Hit e5 ho2-le2 e5 lang5 chiu7 kong2, “TaN li2 an-sim to3--khi3, ka7 li2 e5 sio2-chia2 kong2, Be2 boe7 liau2 lah! Goa2 beh hou7 i 1000 khou. Goa2 e5 lou5-pok8 ti7 chia, i beh theh8 chiN5 hou7 i, ia7 li2 tioh8 ka7 i kong2, Goa2 beh khi3 Au-chiu chit8 ni5 ku2. Goa2 bo5 ti7--teh e5 si5, li2 e5 sio2-chia2 thang eng7 chiah-e5 be2, kau3 to3-tng2 lai5 e5 si5, i na7 ai3 koh boe2 to3-tng2, ia7 ho2, goa2 hoaN-hi2 boe7 i khah siok8.”"
        ],
        [
          "Cato講：「別日，我若有機會，我歡喜做你e5差用。」Hit個人講，「Cato，你已經有幫贊我。」Cato講，怎樣？我m7 bat你，tui3 佗落已經幫贊你？應講，有影。是因為你hou7我有機會thang幫贊別人。你抵仔m7肯受hit個買馬e5人e5後手錢，m7肯hou7你e5心bak著烏。Tui3你所講忠直e5話，已經有幫贊我。",
          "Cato kong2: “Pat8-jit8, goa2 na7 u7 ki-hoe7, goa2 hoaN-hi2 choe3 li2 e5 chhe-eng7.” Hit e5 lang5 kong2, “Cato, li2 i2-keng u7 pang-chan7 goa2.” Cato kong2, chaiN2-iuN7? Goa2 m7 bat li2, tui3 tah-loh8 i2-keng pang-chan7 li2? In3 kong2, U7-iaN2. Si7 in-ui7 li2 hou7 goa2 u7 ki-hoe7 thang pang-chan7 pat8-lang5. Li2 tu2-a2 m7 kheng2 siu7 hit e5 boe2 be2 e5 lang5 e5 au7-chhiu2-chiN5, m7 kheng2 hou7 li2 e5 sim bak tioh8 ou. Tui3 li2 sou2 kong2 tiong-tit8 e5 oe7, i2-keng u7 pang-chan7 goa2."
        ]
      ],
      "篇名": "Oo-bin7 Gin2-na2 Tiong-tit8-sim"
    }
  ]
}
