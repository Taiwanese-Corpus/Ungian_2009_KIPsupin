{
  "作者": "編輯室",
  "出版年": "1893",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "耶穌tui3伊e5百姓e5心內m7但有除去罪惡koh有生起好e5性情。An2-ni-seN，較熱心e5聖徒常常teh想有thang設甚物仁愛e5法度來幫贊別人。Ti7西國從中所設e5法度就有一項是大e5路用，就是造救命船。倚ti7海墘若tu2著大隻船扑破，就救命船有出去看會tit thang救人e5性命抑be7。有時這號工是極危險，因為風真thau3湧真大，亦ti7 hit時平常船攏be7用tit出港。",
          "Ia5-sou tui3 i e5 peh-seN3 e5 sim-lai7 m7-na7 u7 tu5-khi3 choe7-ok koh u7 seN khi2 ho2 e5 seng3-cheng5. An2-ni-seN, khah jiat8-sim e5 seng3-tou5 siong5-siong5 teh siuN7 u7 thang siat sim2-mih8 jin5-ai3 e5 hoat-tou7 lai5 pang-chan7 pat8-lang5. Ti7 Sai-kok chiong5-tiong sou2 siat e5 hoat-tou7 chiu7 u7 chit8 hang7 si7 toa7 e5 lou7-eng7, chiu7-si7 cho7 Kiu3-mia7-chun5. Oa2 ti7 hai2-kiN5 na7 tu2 tioh8 toa7-chiah chun5 phah-phoa3, chiu7 Kiu3-mia7-chun5 u7 chhut khi3 khoaN3 e7 tit thang kiu3 lang5 e5 seN3-mia7 a2-be7. U7-si5 chit-ho7 kang si7 kek8 gui5-hiam2, in-ui7 hong chin thau3 eng2 chin toa7, iah8 ti7 hit-si5 peng5-siong5 chun5 long2 be7-eng7-tit chhut-kang2."
        ],
        [
          "造救命船應該著大要緊幾若項e5代誌，從中thang講起就是下底四個：",
          "Cho7 Kiu3-mia7-chun5 eng-kai tioh8 toa7 iau3-kin2 kui2-na7 hang7 e5 tai7-chi3, chiong5-tiong thang kong2-khi2 chiu7-si7 e7-te2 si3 e5:"
        ],
        [
          "1.船著gau5浮ti7海面；雖然水潑入ti7內面到攏充滿，iau2-ku2著chhong3 hou7伊be7沈落去。因為ai3 an2-ni-seN就ti7船頭尾、邊仔，kap底有chhong3空殼e5所在闊大koh密chiat8。船底有分別兩層。下底層有phaN3-phaN3 e5樹皮(若親像玻璃矸e5塞仔)kap添氣。Ti7頂層、頭尾，kap邊仔hiah-e5空殼e5所在攏有添氣。PhaN3柴kap添氣是較輕水，所以會hou7船浮起來。",
          "1.Chun5 tioh8 gau5 phu5 ti7 hai2-bin7; sui-jian5 chui2 phoah jip8 ti7 lai7-bin7 kau3 long2 chhiong-moa2, iau2-ku2 tioh8 chhong3 hou7 i be7 tim5--loh8-khi3. In-ui7 ai3 an2-ni-seN chiu7 ti7 chun5 thau5-boe2, piN-a2, kap te2 u7 chhong3 khang-khak e5 sou2-chai7 khoah-toa7 koh bat8-chiat8. Chun5-te2 u7 hun-piat8 nng7 chan5. E7-te2 chan5 u7 phaN3-phaN3 e5 chhiu7-phoe5 (na2-chhin-chhiuN7 po-le5-kan e5 that-a2) kap thiN-khi3. Ti7 teng2-chan5, thau5-boe2, kap piN-a2 hiah-e5 khang-khak e5 sou2-chai7 long2 u7 thiN-khi3. PhaN3-chha5 kap thiN-khi3 si7 khah khin chui2, sou2-i2 e7 hou7 chun5 phu5--khi2-lai5."
        ],
        [
          "一位e5圖thang hou7人略仔知tu2仔講起船hit一項e5款式。人有坐ti7中央e5所在。若tui3頂面看是親像ti7這個下底e5圖所譬諭--e5。人tiam3 e5所在是四角。",
          "Chit8 ui7 e5 tou5 thang hou7 lang5 lioh8-a2 chai tu2-a2 kong2-khi2 chun5 hit chit8 hang7 e5 khoan2-sit. Lang5 u7 che7 ti7 tiong-ng e5 sou2-chai7. Na7 tui3 teng2-bin7 khoaN3 si7 chhin-chhiuN7 ti7 chit e5 e7-te2 e5 tou5 sou2 phi3-ju7--e5. Lang5 tiam3 e5 sou2-chai7 si7 si3-kak."
        ],
        [
          "2. Ti7水--裡船著cham2然企在，雖然風湧有大siak著邊仔，iau2-ku2著chhong3 hou7伊oh-tit khi斜。若造船真闊就會an2-ni-seN，m7-ku2若peng2過去就較be7 koh再peng2過來，所以有造別物款，就是釘重重e5物料(若親像鐵，hit號)ti7 chhiam2仔底。(看頂面頭一個圖，hit e5像下底e5烏雲就是)。",
          "2.Ti7 chui2--hih8 chun5 tioh8 cham2-jian5 khia7 chai7, sui-jian5 hong-eng2 u7 toa7-siak-tioh8 piN-a2, iau2-ku2 tioh8 chhong3 hou7 i oh-tit khi-chhia5. Na7 cho7 chun5 chin khoah chiu7 e7 an2-ni-seN, m7-ku2 na7 peng2--koe3-khi3 chiu7 khah be7 koh-chai3 peng2--koe3-lai5, sou2-i2 u7 cho7 pat8-mih8 khoan2, chiu7-si7 teng3 tang7 tang7 e5 mih8-liau7 (na2-chhin-chhiuN7 thih, hit-ho7) ti7 chhiam2-a2 te2. (KhoaN3 teng2-bin7 thau5-chit8 e5 tou5, hit e5 siang7 e7-te2 e5 ou-hun5 chiu7-si7)."
        ],
        [
          "3. 船若倒peng2落去，著chhong3 hou7伊家己會翻lin3轉起來，譬諭有雙頭尾做密e5桶仔，ti7邊仔若縛一支鐵，就攏總hiat落水，hit e5縛鐵e5爿常常beh翻做下底，因為hit爿是較重，頂面e5所在是cham2然較輕。救命船有hit e5款式，獨獨ti7頂面e5中央有調做lap空thang hou7人坐。",
          "3 .Chun5 na7 to3-peng2 loh8--khi3, tioh8 chhong3 hou7 i ka-ti7 e7 hoan-lin3-tng2 khi2--lai5, Phi3-ju7 u7 siang-thau5-boe2 cho3 bat8 e5 thang2-a2, ti7 piN-a2 na7 pak8 chit8 ki thih, chiu7 long2-chong2 hiat loh8 chui2, hit e5 pak8-thih e5 peng5 siong5-siong5 beh hoan-cho3 e7-te2, in-ui7 hit-peng5 si7 khah tang7, teng2-bin7 e5 sou2-chai7 si7 cham2-jian5 khah khin. Kiu3-mia7-chun5 u7 hit e5 khoan2-sit, tok8-tok8 ti7 teng2-bin7 e5 tiong-ng u7 tiau5-cho3 lap-khang thang hou7 lang5 che7."
        ],
        [
          "4. 船若受水潑入來著創 hou7伊緊緊放koh出去。Ti7頂面已經有講人造救命船真gau5浮。設使船有滿載人e5腳所踏e5地板是較高船外e5水面，所以若開空ti7船底潑入來e5水beh tui3 hia家己流--出去。創這個法度獨獨有這項m7好勢，就是船若thim3湧到非常深水beh tui3 hit e5空chheng3--起-來ti7內面，所以人ti7 hit e5空頂面e5口有加做一個kan-ta會開落去e5門，Tui3下底ai3入來e5水若撞著這個門就伊會起來到平平。攏be7過開，因為有墘吐--出-來欄止。",
          "4.Chun5 na7 siu7 chui2 phoah--jip8-lai5 tioh8 chhong3 hou7 i kin2-kin2 pang3 koh chhut--khi3. Ti7 teng2-bin7 i2-keng u7 kong2 lang5 cho7 Kiu3-mia7-chun5 chin gau5 phu5. Siat-su2 chun5 u7 boan2-chai3 lang5 e5 kha sou2 tah8 e5 te7-pan2 si7 khah koan5 chun5-goa7 e5 chui2-bin7, sou2-i2 na7 khui-khang ti7 chun5-te2 phoah--jip8-lai5 e5 chui2 beh tui3 hia ka-ti7 lau5--chhut-khi3. Chhong3 chit e5 hoat-tou7 tok8 tok8 u7 chit hang7 m7 ho2-se3, chiu7-si7 chun5 na7 thim3-eng2 kau3 hui-siong5 chhim chui2 beh tui3 hit e5 khang chheng3--khi2-lai5 ti7 lai7-bin7, sou2-i2 lang5 ti7 hit e5 khang teng2-bin7 e5 khau2 u7 ke-cho3 chit8 e5 kan-ta e7 khui--loh8-khi3 e5 mng5, Tui3 e7-te2 ai3 jip8--lai5 e5 chui2 na7 tong7 tioh8 chit e5 mng5 chiu7 i e7 khi2 lai5 kau3 peN5-peN5. long2 be7 koe3-khui, in-ui7 u7 kiN5 thou2--chhut-lai5 noa5-chi2."
        ],
        [
          "究竟咱thang知救命船是極奇異，是tu2仔合ti7伊e5用，亦是真穩當。",
          "Kiu3-keng3 lan2 thang chai Kiu3-mia7-chun5 si7 kek8 ki5-iN7, si7 tu2-a2 hap8 ti7 i e5 eng7, iah8 si7 chin un2-tang3."
        ],
        [
          "救命船thang譬諭耶穌。海裡e5危險是若準咱ti7這世間為著罪惡kap試煉teh-beh沈淪。山頂是親像天堂。咱若無倚靠救世主的確無thang得著救。另外實在無別物e5法度是穩當。向望咱大家beh趕緊來一盡靠耶穌，就koh無偌久ti7天--裡thang永遠享福。是心所願。",
          "Kiu3-mia7-chun5 thang phi3-ju7 Ia5-sou. Hai2--nih8 e5 gui5-hiam2 si7 na2-chun2 lan2 ti7 chit se3-kan ui7 tioh8 choe7-ok kap chhi3-lian7 teh-beh tim5-lun5. SoaN-teng2 si7 chhin-chhiuN7 thian-tong5. Lan2 na7 bo5 oa2-kho3 Kiu3-se3-chu2 tek-khak bo5-thang tit tioh8 kiu3. Leng7-goa7 sit8-chai7 bo5 pat8-mih8 e5 hoat-tou7 si7 un2-tang3. Ng3-bang7 lan2 tai7-ke beh koaN2-kin2 lai5 it-chin7 kho3 Ia5-sou, chiu7 koh bo5 loa7 ku2 ti7 thiN--nih8 thang eng2-oan2 hiong2-hok. Si7 sim sou2 goan7."
        ]
      ],
      "篇名": "Kiu3-mia7-tsun5"
    }
  ]
}
