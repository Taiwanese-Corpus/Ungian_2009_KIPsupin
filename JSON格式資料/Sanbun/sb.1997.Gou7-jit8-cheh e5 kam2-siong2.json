{
  "作者": "鄭雅怡",
  "出版年": "1997",
  "出版者": "台文罔報雜誌社",
  "文類": "散文",
  "書寫系統": "漢羅",
  "資料": [
    {
      "段": [
        [
          "我ti7美國hit-cham7，凡若tu2著台灣e5節日，同鄉攏會相kap過節。特別是查某同鄉攏會做伙備辦hit個節日e5食物。五日節e5時，大家定著會縛粽。我不時teh聽候台灣e5節日。Ti7他鄉異國會thang kap平平tui3台灣去--e5相親近，hou7我感覺極大e5溫暖。",
          "Goa2 ti7 Bi2-kok hit-cham7, hoan7-na7 tu2 tioh8 Tai5-oan5 e5 cheh-jit8, tong5-hiong long2 oe7 saN-kap koe3-chiat. Tek8-piat8 si7 cha-bou2 tong5-hiong long2 oe7 choe3-hoe2 pi7-pan7 hit e5 cheh-jit8 e5 chiah8-mih8. Gou7-jit8-cheh e5 si5, tai7-ke tiaN7-tioh8 oe7 pak8 chang3. Goa2 put-si5 teh theng3-hau7 tai5-oan5 e5 cheh-jit8. Ti7 tha-hiong i7-kok oe7 thang kap piN5-piN5 tui3 Tai5-oan5 khi3--e5 saN chhin-kun7, hou7 goa2 kam2-kak kek8-toa7 e5 un-loan2."
        ],
        [
          "我足ham-ban7縛粽。別人縛e5粽有菱有角。我縛e5粽全然無形體，親像一丸thai2-ko物用竹葉kap索仔綑--teh。聚餐e5時陣，真正無一人thau2我縛e5粽去食。我姑不chiong家己食。Koh恬恬怨嘆，連肉粽生做bai2，ma7會無人ai3。",
          "Goa2 chiok ham-ban7 pak8 chang3. Pat8-lang5 pak8 e5 chang3 u7 leng5 u7 kak. Goa2 pak8 e5 chang3 choan5-jian5 bo5 heng5-the2, chhin-chhiuN7 chit8 oan5 thai2-ko-mih8 eng7 tek-hioh8 kap soh-a2 khun2--teh. Chu7-chhan e5 si5-chun7, chin-chiaN3 bo5 chit8 lang5 thau2 goa2 pak8 e5 chang3 khi3 chiah8. Goa2 kou-put-chiong ka-ki7 chiah8. Koh tiam7-tiam7 oan3-than3, lian5 bah-chang3 siN-choe3 bai2, ma7 oe7 bo5 lang5 ai3."
        ],
        [
          "Kap別個查某同鄉縛粽e5時，大家攏那做空課那開講。Hit陣同鄉會--nih親像我hiah少歲e5婦女iau2真少。In e5年歲大概攏到中年。In攏會講著家己e5翁婿、囡仔，ti7外國食頭路e5艱難，做家庭主婦e5辛苦kap鬱卒，以及in漸漸衰退e5青春kap身體。我那做那聽，攏聽到耳空phak-phak。查某人e5話題較軟性，ma7較會觸動著個人e5感情。查甫同鄉較愛講政治，逐擺攏辯到足緊張、刺激。有時陣chiah-e5同鄉阿姐發現我ma7坐ti7 in中間，就會對我講，「歹勢。阮講--e5 kap你e5年齡無合。你大概聽be7入耳。」其實我足愛聽in講家己e5心事。聽了koh聽也boe7倦。",
          "Kap pat8-e5 cha-bou2 tong5-hiong pak8 chang3 e5 si5, tai7-ke long2 na2 choe3 khang-khe3 na2 khai-kang2. Hit-chun7 tong5-hiong-hoe7--nih chhin-chhiuN7 goa2 hiah chio2-hoe3 e5 hu7-lu2 iau2 chin chio2. In e5 ni5-hoe3 tai7-khai3 long2 kau3 tiong-ni5. In long2 oe7 kong2 tioh8 ka-ki7 e5 ang-sai3, gin2-a2, ti7 goa7-kok chiah8 thau5-lou7 e5 kan-lan5, choe3 ka-teng5 chu2-hu7 e5 sin-khou2 kap ut-chut, i2-kip8 in chiam7-chiam7 soe-the3 e5 chheng-chhun kap sin-the2. Goa2 na2 choe3 na2 thiaN, long2 thiaN kau3 hi7-khang phak-phak. Cha-bou2-lang5 e5 oe7-toe5 khah Nng2-seng3, ma7 khah oe7 chhiok-tong7 tioh8 ko3-jin5 e5 kam2-cheng5. Cha-pou tong5-hiong khah ai3 kong2 cheng3-ti7, tak8-pai2 long2 pian7 kau3 chiok kin2-tiuN, chhi3-kek. U7 si5-chun7 chiah-e5 tong5-hiong a-chi2 hoat-hian7 goa2 ma7 che7 ti7 in tiong-kan, chiu7 oe7 tui3 goa2 kong2, “PhaiN2-se3. Goan2 kong2--e5 kap li2 e5 ni5-leng5 bo5 hah8. Li2 tai7-khai3 thiaN be7 jip8-ni2.” Ki5-sit8 goa2 chiok ai3 thiaN in kong2 ka-ki7 e5 sim-su7. ThiaN liau2 koh thiaN ia7 boe7 sian7."
        ],
        [
          "Chia-e5同鄉阿姐m7若教我縛肉粽，koh教我濟濟煮食e5法度。In知影我tu2-tu2出業、結婚，iau2 boe7曉得煮菜，煎雞卵連卵殼ma7會落鼎。就ka7 in e5祕訣傳授hou7我。有e5教我用烘爐「烘」菜頭粿kap甜粿。有e5人教我灌腌腸，炊肉丸kap麵餅。我攏照in e5菜單一項一項「實驗」--過。Teh-beh轉來台灣e5時，我ma7 ka7 hiah e5菜單款入行李，掠in做bat ti7美國toa3--過e5紀念。Ma7用in thang數念同鄉對我e5照顧。",
          "Chia-e5 tong5-hiong a-chi2 m7-na7 ka3 goa2 pak8 bah-chang3, koh ka3 goa2 choe7-choe7 chu2-chiah8 e5 hoat-tou7. In chai-iaN2 goa2 tu2-tu2 chhut-giap8, kiat-hun, iau2 boe7 hiau2-tit chu2-chhai3, chian ke-nng7 lian5 nng7-khak ma7 oe7 loh8-tiaN2. Chiu7 ka7 in e5 pi3-koat thoan5-siu7 hou7 goa2. U7 e5 ka3 goa2 eng7 hang-lou5 “hang” chhai3-thau5-koe2 kap tiN-koe2. U7 e5 lang5 ka3 goa2 koan3 ian-chhian5, chhoe bah-oan5 kap mi7-piaN2. Goa2 long2 chiau3 in e5 chhai3-toaN chit8 hang7 chit8 hang7 “sit8-giam7”--koe3. Teh-beh tng2 lai5 Tai5-oan5 e5 si5, goa2 ma7 ka7 hiah e5 chhai3-toaN khoan2 jip8 heng5-li2, liah8 in choe3 bat ti7 Bi2-kok toa3--koe3 e5 ki3-liam7. Ma7 eng7 in thang siau3-liam7 tong5-hiong tui3 goa2 e5 chiau3-kou3."
        ],
        [
          "五日節同鄉會辦聚會。聽候眾人食飽，beh娛樂e5時，的確有人會唱「黃昏e5故鄉」。逐擺hiah-e5二三十年boe7得thang轉去台灣--e5，攏唱特別大聲。Hou7我聽著真替in m7甘。二三十年前in ma7 kap我共款是單純e5留學生，那會變成做烏名單leh？時間過往，in e5鬢邊已經漸漸變白。In ma7早就ti7這個外國釘根。甚至入美國e5國籍。總是tui3 in身上iau2看會著古早台灣人e5感情kap性質。Boe7得相見e5故鄉kiam2真正那in所唱--e5 hiah-nih古錐、美麗？",
          "Gou7-jit8-cheh tong5-hiong-hoe7 pan7 chu7-hoe7. Theng3-hau7 cheng3-lang5 chiah8-pa2, beh gou5-lok8 e5 si5, tek-khak u7 lang5 oe7 chhiuN3 “Hong5-hun e5 kou3-hiong”. Tak8-pai2 hiah-e5 ji7-saN-chap8 ni5 boe7 tit thang tng2 khi3 Tai5-oan5--e5, long2 chhiuN3 tek8-piat8 toa7-siaN. Hou7 goa2 thiaN tioh8 chin the3 in m7-kam. Ji7-saN-chap8 ni5 cheng5 in ma7 kap goa2 kang7-khoan2 si7 tan-sun5 e5 liu5-hak8-seng, na2 oe7 pian3-chiaN5 choe3 ou-mia5-toaN leh? Si5-kan koe3-ong2, in e5 pin3-piN i2-keng chiam7-chiam7 pian3 peh8. In ma7 cha2 chiu7 ti7 chit e5 goa7-kok teng3-kun. Sim7-chi3 jip8 Bi2-kok e5 kok-chek8. Chong2-si7 tui3 in sin-chiuN7 iau2 khoaN3 oe7 tioh8 kou2-cha2 Tai5-oan5-lang5 e5 kam2-cheng5 kap seng3-chit. Boe7 tit saN-kiN3 e5 kou3-hiong kiam2 chin-chiaN3 na2 in sou2 chhiuN3--e5 hiah-nih kou2-chui, bi2-le7?"
        ],
        [
          "搬轉來台灣以後，我發覺chia e5人情味那來那薄。年節e5氣氛ma7慢慢無--去。我koh為著三頓，暝日拖磨。這幾年過五日節，我攏無koh特別歡喜。學生時代e5熱情已經hou7生活e5重擔磨盡。我對台灣e5失望ma7一日比一日較深。這段期間我煞定定夢著美國。有一暝夢見楓仔葉teh落e5時，我koh倒轉去hia，kap同鄉相kap做禮拜。精神e5時陣，我e5面頂iau2有目屎。有一日e7晡，ti7下班e5路途中，我聽著「卡拉OK」teh放「黃昏e5故鄉」。企ti7車煙kap塗粉iaN7-iaN7飛e5街路，我聽這塊歌放煞，卻無淡薄e5感動。Kan-ta問家己，我e5故鄉是ti7 toh位？",
          "PoaN tng2 lai5 Tai5-oan5 i2-au7, goa2 hoat-kak chia e5 jin5-cheng5-bi7 na2 lai5 na2 poh8. Ni5-cheh e5 khi3-hun ma7 ban7-ban7 bo5--khi3. Goa2 koh ui7 tioh8 saN-tng3, mi5-jit8 thoa-boa5. Chit kui2 ni5 koe3 gou7-jit8-cheh, goa2 long2 bo5 koh tek8-piat8 hoaN-hi2. Hak8-seng si5-tai7 e5 jiat8-cheng5 i2-keng hou7 seng-oah8 e5 tang7-taN3 boa5-chin7. Goa2 tui3 Tai5-oan5 e5 sit-bong7 ma7 chit8 jit8 pi2 chit8 jit8 khah chhim. Chit toaN7 ki5-kan goa2 soa3 tiaN7-tiaN7 bang7 tioh8 Bi2-kok. U7 chit8 mi5 bang7-kiN3 png-a2-hioh8 teh lak e5 si5, goa2 koh to3-tng2 khi3 hia, kap tong5-hiong saN kap choe3 le2-pai3. Cheng-sin5 e5 si5-chun7, goa2 e5 bin7-teng2 iau2 u7 bak8-sai2. U7 chit8 jit8 e7-pou, ti7 ha7-pan e5 lou7-tou5 tiong, goa2 thiaN tioh8 “khah-la2 OK” teh pang3 “Hong5-hun e5 kou3-hiong”. Khia7 ti7 chhia-ian kap thou5-hun2 iaN7-iaN7-poe e5 ke-lou7, goa2 thiaN chit te3 koa pang3 soah, khiok bo5 tam7-poh8 e5 kam2-tong7. Kan-ta mng7 ka-ki7, goa2 e5 kou3-hiong si7 ti7 toh-ui7?"
        ],
        [
          "今年e5五日節teh-beh到lah。大概我會kap平常時一樣，恬恬渡過這日。M7-ku2心內e5疑問猶原ti7--teh：我所欣慕e5故鄉到底ti7 toh位？詩人陳明仁bat講過，「台灣人生性愛流浪。」我m7知家己kiam2有影愛漂浪。總是我iau2 teh切切chhiau-chhoe7一個真正e5故鄉，一個理想e5國度─ti7 hiah我e5肉體kap靈魂攏會得著安歇kap倚靠。無koh四界走chong5、驚惶無定。故鄉m7若是我出世、大漢e5地方，ai3 koh成做一個值得我寄託感情e5所在。",
          "Kin-ni5 e5 gou7-jit8-cheh teh-beh kau3 lah. Tai7-khai3 goa2 oe7 kap peng5-siong5-si5 chit8-iuN7, tiam7-tiam7 tou7-koe3 chit jit8. M7-ku2 sim-lai7 e5 gi5-bun7 iu5-goan5 ti7--teh: Goa2 sou2 him-bou7 e5 kou3-hiong tau3-te2 ti7 toh-ui7? Si-jin5 Tan5 Beng5-jin5 bat kong2 koe3, “Tai5-oan5-lang5 siN-seng3 ai3 liu5-long7.” Goa2 m7 chai ka-ki7 kiam2 u7-iaN2 ai3 phiau-long7. Chong2-si7 goa2 iau2 teh chhiat-chhiat chhiau-chhoe7 chit8 e5 chin-chiaN3 e5 kou3-hiong, chit8 e5 li2-siong2 e5 kok-tou7----ti7 hiah goa2 e5 jiok8-the2 kap leng5-hun5 long2 oe7 tit tioh8 an-hioh kap oa2-kho3. Bo5 koh si3-koe3 chau2-chong5, kiaN-hiaN5 bo5-tiaN7. Kou3-hiong m7-na7 si7 goa2 chhut-si3, toa7-han3 e5 te7-hng, ai3 koh chiaN5-choe3 chit8 e5 tat8-tit goa2 kia3-thok kam2-cheng5 e5 sou2-chai7."
        ]
      ],
      "篇名": "Goo7-jit8-tseh e5 kam2-siong2"
    }
  ]
}
