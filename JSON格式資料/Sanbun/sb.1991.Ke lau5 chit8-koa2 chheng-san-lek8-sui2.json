{
  "作者": "顏信星",
  "出版年": "1991",
  "出版者": "真平企業",
  "文類": "散文",
  "書名": "顏信星台語文學選",
  "書寫系統": "漢羅",
  "資料": [
    {
      "段": [
        [
          "火車落南直直行，楠梓過了是左營。順眼越tui3正面看，遠遠就見半爿山。一面光滑平koh斜，鬼斧神工若刀削。 高雄港都造門神，人間奇景迎貴賓。",
          "Hoe2-chhia loh8 lam5 tit8-tit8 kiaN5, Lam5-chu2 koe3 liau2 si7 Cho2-iaN5.  Sun7-gan2 oat8 tui3 chiaN3-bin7 khoaN3, hng7-hng7 chiu7 kiN3 PoaN3-peng5-soaN.   Chit8 bin7 kng-kut8 piN5 koh chhia5, kui2-pou2-sin5-kong na2 to sia3.  Ko-hiong5 kang2-tou cho7-mng5-sin5, jin5-kan ki5-keng2 ngia5 kui3-pin."
        ],
        [
          "Che是我未完成e5詩〈半爿山e5故事〉其中e5一段。詩tu2寫一半就寫boe7落去，因為今年三月中旬，我受錫安青年社e5邀請落去高雄演講，路中經過半爿山，刁工越頭斟酌看，無看無準數，看一下靈感攏總隨風飛了了，頂懸若狗khe3，下底那著火，中央boe7 輸一堆曝礁--e5牛屎坏！俺娘oe5，hit-lo7哪是山！",
          "Che si7 goa2 bi7 oan5-seng5 e5 si “PoaN3-peng5-soaN e5 kou3-su7“ ki5-tiong e5 chit8 toaN7. Si tu2 sia2 chit8-poaN3 chiu7 sia2 boe7 loh8--khi3, in-ui7 kin-ni5 saN-goeh8 tiong-sun5, goa2 siu7 Sek-an chheng-lian5-sia7 e5 iau-chhiaN2 loh8 khi3 Ko-hiong5 ian2-kang2, lou7-tiong keng-koe3 PoaN3-peng5-soaN, tiau-kang oat8-thau5 chim-chiok khoaN3, bo5 khoaN3 bo5 chun2-siau3, khoaN3 chit8-e7 leng5-kam2 long2-chong2 sui5-hong poe liau2-liau2, teng2-koan5 na2 kau2 khe3, e7-te2 na2 toh8-hoe2, tiong-ng boe7-su chit8 tui phak8-ta--e5 gu5-sai2-poe, an-nia5-oe5, hit-lo7 na2 si7 soaN!"
        ],
        [
          "啥人飼豬m7愛豬仔肥？啥人企家m7愛家鄉sui2？四百外冬前，咱e5祖先雙腳踏上這塊土地，雖然汗流滿面，做kah會呼雞boe7 pun5火，總是見山是山，見海是海，上無beh 歇睏透一下氣，ma7 m7免著費精神去chhoe7所在。所以蕃薯ah！蕃薯！咱寧可錢減趁一寡，m7-thang土地放te3 hou7爛，若會當，加留一寡青山綠水hou7咱後代e5子孫thang做伴。",
          "SiaN2-lang5 chhi7-ti m7 ai3 ti-a2 pui5? SiaN2-lang5 khia7-ke m7 ai3 ka-hiong sui2? Si3-pah goa7 tang cheng5, lan2 e5 chou2-sian siang-kha tah8 chiuN7 chit te3 thou2-te7, sui-jian5 koaN7-lau5-moa2-bin7, cho3 kah e7 khou-ke boe7 pun5-hoe2, chong2-si7 kiN3 soaN si7 soaN, kiN3 hai2 si7 hai2, siong7-bo5 beh hioh-khun3 thau3 chit8-e7 khui3, ma7 m7 bian2 tioh8 hui3 cheng-sin5 khi3 chhoe7 sou2-chai7. Sou2-i2 han-chi5 ah! Han-chi5! Lan2 leng5-kho2 chiN5 kiam2 than3 chit8-koa2, m7-thang thou2-te7 pang3 te3 hou7 noa7, na7 e7-tang3, ke lau5 chit8-koa2 chheng-san-lek8-sui2 hou7 lan2 au7-tai7 e5 kiaN2-sun thang cho3-phoaN7."
        ]
      ],
      "篇名": "Ke lau5 tsit8-kua2 tshing-san-lik8-sui2"
    }
  ]
}
