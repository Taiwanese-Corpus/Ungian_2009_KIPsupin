{
  "出版年": "2007",
  "文類": "散文",
  "書名": "臺灣閩南語朗讀文章選輯",
  "書寫系統": "漢羅",
  "資料": [
    {
      "作者": "甘露",
      "段": [
        [
          "日頭又欲沉落海矣，一隻la7-pue徛佇海茄苳頂面向海，伊烏烏長長閣扁扁的喙，予欲落海的日頭光染做烏too3紅仔烏too3紅。這个時陣，有一陣北風對北爿吹來，共la7-pue頭殼頂長長的鳥仔毛搧甲缺一爿，毋閣這隻la7-pue一屑仔都毋驚寒，目睭仝款掠日頭金金相。",
          "Jit8-thau5 iu7 beh tim5 loh8 hai2--a, chit8 chiah la7-poe khia7 ti7 hai2-ka-tang teng2 bin7 hiong3 hai2, i ou-ou tng5-tng5 koh pinn2-pinn2 e5 chhui3, hou7 beh loh8 hai2 e5 jit8-thau5-kng ni2 cho3 ou-tou3-ang5-a2 ou-tou3-ang5. Chit e5 si5-chun7, u7 chit8 chun7 pak-hong tui3 pak-peng5 chhoe--lai5, ka7 la7-poe thau5-khak teng2 tng5-tng5 e5 chiau2-a2-mou sian3 kah khih chit8 peng5, m7-koh chit chiah la7-poe chit8-sut-a2 to m7kiann koann5, bak8-chiu kang7-khoan2 liah8 jit8-thau5 kim-kim siong3."
        ],
        [
          "「五秒、四秒、三秒、兩秒、一秒，沉落去，今仔日這擺是上尾一擺佇遮算秒矣，明仔載就欲上北轉去北方矣，毋知十月我閣轉來的時陣，遮的自然環境會變做按怎。毋閣我會當確定，時到日頭光仝款會共我的喙染做我上佮意的烏too3紅。」la7-pue那相日頭，喙裡那咧唸，講煞，隨對魚塭仔遐飛去。",
          "“Gou7 bio2, si3 bio2, sann bio2, nng7 bio2, chit8 bio2, tim5--loh8-khi3, kin-a2-jit8 chit pai2 si7 siong7-boe2 chit8 pai2 ti7 chia sng3-bio2--a, bin5-a2-chai3 to7 beh chiunn7-pak tng2khi3 pak-hong--a,m7 chaichap8--goeh8goa2 koh tng2--lai5 e5 si5-chun7, chia e5 chu7-jian5 khoan5-keng2 e7 pinn3-cho3 an2-choann2. M7-kohgoa2 e7-tang3 khak-teng7, si5-kau3 jit8-thau5-kng kang7-khoan2 e7 ka7 goa2 e5 chhui3 ni2 cho3 goa2 siong7 kah-i3 e5 ou-tou3-ang5.” La7-poe na2 siong3 jit8-thau5, chhui3--nih na2 leh liam7, kong2 soah, sui5 tui3 hi5-un3-a2 hia poe--khi3."
        ],
        [
          "「E3-i5，下跤彼窟魚塭仔有飼虱目仔，mh！頭拄仔才咧練飛，飛甲腹肚足枵的，來抽兩尾仔好料的，明仔載毋才有氣力飛轉去北爿。」La7-pue對天頂飛落來的時陣，看著水池仔內發生一件誠心適的代誌。",
          "“E3-i5, e7-kha hit khut hi5-un3-a2 u7 chhi7 sat-bak8-a2, mh! Thau5-tu2-a2 chiah leh lian7 poe, poe kah pak-tou2 chiok iau--e5, lai5 thiu nng7 boe2-a2 ho2-liau7--e5, bin5-a2-chai3 m7-chiahu7 khui3-lat8 poe tng2khi3 pak-peng5.” La7-poe tui3 thinn-teng2 poe--loh8-lai5 e5 si5-chun7, khoann3 tioh8 chui2-ti5-a2 lai7 hoat-seng chit8 kiann7 chiann5 sim-sek e5 tai7-chi3。"
        ],
        [
          "虱目仔：「He～he～，叫我第一名！叫我第一名！」原來是一隻生做無甲偌大隻的虱目仔，搶佇魚陣的上頭前咧泅來泅去。La7-pue：「第一名？Hngh！你愛出頭做第一，好！我欲食嘛共你食第一！」講煞，隨共虱目仔ui3水裡啄起來。",
          "Sat-bak8-a2: “He~he~, kio3 goa2 te7-it-mia5! Kio3 goa2 te7-it-mia5!” Goan5-lai5 si7chit8 chiah senn-cho3 bo5 kahjoa7 toa7 chiah e5 sat-bak8-a2, chhiunn2 ti7 hi5-tin7 e5 siong7 thau5-cheng5 leh siu5 lai5 siu5 khi3. La7-poe: “Te7-it-mia5? Hngh! Li2 ai3 chhut-thau5 cho3 te7-it, ho2! Goa2 beh chiah8 ma7 ka7 li2 chiah8 te7-it!” Kong2 soah, sui5 ka7 sat-bak8-a2 ui3 chui2--nih tok--khi2-lai5."
        ],
        [
          "虱目仔：「Aih-iah…aih-iah，緊共我放轉去啦，共我放轉去啦，老五的！」",
          "Sat-bak8-a2: “Aih-iah... aih-iah, kin2 ka7 goa2 pang3--tng2-khi3-lah, ka7 goa2 pang3--tng2-khi3-lah, lau2-gou7--e5!”"
        ],
        [
          "La7-pue捎無tsang2：「老五的？你是咧叫啥？啥是老五的？」",
          "La7-poe sa bo5 chang2: “Lau2-gou7--e5? Li2 si7 leh kio3 siann2? Siann2 si7 lau2-gou7--e5?”"
        ],
        [
          "「就是你啊！你就是老五的啦！」虱目仔緊應話。",
          "“To7-si7 li2 ah! Li2 to7-si7 lau2-gou7--e5-lah!” Sat-bak8-a2 kin2 in3-oe7."
        ],
        [
          "La7-pue：「莫烏白講！欲死矣閣無正經！」",
          "La7-poe: “Mai3 ou-peh8 kong2!Beh si2--a koh bo5 cheng3-keng!”"
        ],
        [
          "「啥乜咧無正經！我叫你老五的，當然有道理啊，這幾工你佮恁彼陣la7-pue朋友練飛的時陣，你攏綴佇第四隻後壁，我佇水裡斟酌看真久矣，袂看毋著啦！老五e5，老五e5，嘻~嘻~，無膽的才做老五的……」虱目仔用話共la7-pue激，想講看有機會會當旋去無。",
          "“Siann2-mih leh bo5cheng3-keng! Goa2 kio3 li2 lau2-gou7--e5, tong-jian5 u7 to7-li2 ah, chit kui2 kang li2 kap lin2 hit tin7 la7-poe peng5-iu2 lian7 poe e5 si5-chun7, li2 long2 toe3 ti7 te7-si3 chiah au7-piah, goa2 ti7 chui2--nih chim-chiok khoann3 chin ku2--a, be7 khoann3 m7-tioh8--lah!Lau2-gou7--e5, lau2-gou7--e5, hi~hi~, bo5-tann2--e5 chiah cho3 lau2-gou7--e5......” Sat-bak8-a2 iong7 oe7 ka7 la7-poe kek, siunn7 kong2 khoann3 u7 ki-hoe7 e7-tang3 soan--khi3 bo5."
        ],
        [
          "La7-pue中計，氣怫怫：「好！予你看甲遮無夠重，今仔日先饒你一命，明仔載我飛第一予你看。」La7-pue講煞，喙開開，共虱目仔放轉去水裡，氣掣掣就飛走。",
          "La7-poe tiong3-ke3, khi3-phut-phut: “Ho2! Hou7 li2 khoann3 kah chiah bo5-kau3 tang7, kin-a2-jit8 sengjiau5 li2 chit8 mia7, bin5-a2-chai3 goa2 poe te7-it hou7 li2 khoann3.” La7-poe kong2 soah, chhui3 khui--khui, ka7 sat-bak8-a2 pang3 tng2khi3 chui2--nih, khi3-chhoah-chhoah to7 poe chau2."
        ],
        [
          "隔轉工透早。",
          "Keh-tng2-kang thau3-cha2."
        ],
        [
          "La7-pue：「Heh～heh～，叫我第一名！叫我第一名！臭虱目仔，你有看著無？我飛第一矣！」",
          "La7-poe: “Heh~heh~, kio3 goa2 te7-it-mia5! Kio3 goa2te7-it-mia5! Chhau3 sat-bak8-a2, li2 u7 khoann3--tioh8 bo5? Goa2 poe te7-it--a!”"
        ],
        [
          "La7-pue陣：「頭前e5，你咧創啥啦？北爿毋飛，飛去魚塭仔，你有tshua7毋著路無？」",
          "La7-poe-tin7: “Thau5-cheng5--e5, li2 leh chhong3 siann2--lah? Pak-peng5 m7 poe, poe khi3 hi5-un3-a2, li2 u7 chhoa7 m7-tioh8 lou7--bo5?”"
        ],
        [
          "La7-pue：「失禮，失禮！」",
          "La7-poe: “Sit-le2, sit-le2!”"
        ],
        [
          "La7-pue陣：「Eh！頭前的，昨昏練習你ka2-na2是排佇後壁的honn7？」",
          "La7-poe-tin7: “Eh!Thau5-cheng5--e5, cha-hng lian7-sip8 li2 ka2-na2 si7 pai5 ti7 au7-piah--e5 honn7?”"
        ],
        [
          "La7-pue：「我昨昏排第五，今仔日拄升級做做……做第一啦！」",
          "La7-poe: “Goa2 cha-hng pai5 te7-gou7, kin-a2-jit8 tu2 seng-kip cho3 cho3...... cho3 te7-it--lah!”"
        ]
      ],
      "篇名": "La7-pue佮虱目仔"
    },
    {
      "作者": "施麗香",
      "段": [
        [
          "寒天的天色，真緊就暗。才五、六點爾爾，路裡就暗眠摸矣。心內有淡薄仔急，翁婿佮囡仔攏咧等我煮暗頓予in食。",
          "Koann5-thinn e5 thinn-sek, chin kin2 to7 am3. Chiah gou7, lak8 tiam2 nia7-nia7, lou7--nih to7 am3-bin5-bong--a. Sim-lai7 u7 tam7-poh8-a2 kip, ang-sai3 kap gin2-a2 long2 leh tan2 goa2 chu2 am3-tng3 hou7 in chiah8."
        ],
        [
          "趕緊三步做兩步行，樓梯三層做兩層peh。雖然欣羨遐的婦人人這時就會當穿媠媠陪伴伊的翁婿佮囡仔佇文化中心咧散步，毋閣若想著明仔載是禮拜日，就欲佮厝裡的人出去郊遊，心情就輕鬆起來。",
          "Koann2-kin2 sann pou7 cho3 nng7 pou7 kiann5, lau5-thui sann chan3 cho3 nng7 chan3 peh. Sui-jian5 him-sian7 hiah-e5 hu7-jin5-lang5 chit-si5 to7 e7-tang3 chheng7 sui2-sui2 poe5-phoann7 i e5 ang-sai3 kap gin2-a2 ti7 bun5-hoa3 tiong-sim leh san3-pou7, m7-koh na7 siunn7 tioh8 bin5-a2-chai3 si7 le2-pai3-jit8, to7 beh kap chhu3--nih e5 lang5 chhutkhi3 kau-iu5, sim-cheng5 to7 khin-sang--khi2-lai5."
        ],
        [
          "當年為著欲照顧囡仔，才來辭職，離開社會規十年，tsit-ma2欲閣重新出發，心內有一點仔驚惶，拄好朋友咧做第四台的收費員，招我相佮做，雖然這號工課毋是我所佮意的，毋閣時間自由閣毋免動腦筋。對我這个愛無閒家事又閣愛無閒囡仔的查某人，是比較khah適合。抱著試看覓咧的心情來接受這份工課。時間過得真緊，一下huann2嘛做五年矣。",
          "Tong-ni5 ui7 tioh8 beh chiau3-kou3 gin2-a2, chiah lai5 si5-chit, li7-khui sia7-hoe7 kui chap8 ni5, chit-ma2behkoh teng5-sin chhut-hoat, sim-lai7 u7 chit8-tiam2-a2 kiann-hiann5, tu2-ho2 peng5-iu2leh cho3 te7-si3-tai5 e5 siu-hui3-oan5, chio goa2 sann-kap cho3, sui-jian5 chit ho7 khang-khoe3 m7si7 goa2 sou2 kah-i3--e5, m7-koh si5-kan chu7-iu5 kohm7 bian2tang7-nau2-kin. Tui3 goa2 chit e5 ai3 bo5-eng5ka-su7iu7-koh ai3 bo5-eng5 gin2-a2 e5 cha-bou2-lang5, si7 pi2-kau3 khah sek-hap8. Pho7 tioh8 chhi3 khoann3 mai7--leh e5 sim-cheng5 lai5 chiap-siu7 chit hun7 khang-khoe3.Si5-kan koe3 tit chin kin2, chit8-e7 hoann2 ma7 cho3 gou7 ni5--a."
        ],
        [
          "服務性的工課，予客戶嫌閣唸，是真平常的代誌，有時若較歹運拄著客戶「斷線」，股票閣輸的時，所有的怨氣攏出佇收費員的身上，彼種態度實在予人真歹去面對，閣較歹忍受的是當伊受氣後閣向我道歉講：「歹勢啦，其實我是咧怪恁公司，你嘛是食人的頭路，真辛苦。」聽到遮，心頭一下酸，強強欲目屎含目墘，毋閣親像這號人，後日若閣遇著，攏真客氣。",
          "Hok8-bu7-seng3 e5 khang-khoe3, hou7 kheh-hou7 hiam5koh liam7, si7 chin peng5-siong5 e5 tai7-chi3, u7-si5 na7 khah phainn2-un7 tu2 tioh8 kheh-hou7 “tng7-soann3”, kou2-phio3 koh su e5 si5, sou2-u7 e5 oan3-khui3 long2 chhut ti7 siu-hui3-oan5 e5 sin-siong7, hit chiong2thai7-tou7 sit8-chai7 hou7 lang5 chin phainn2 khi3 bin7-tui3, koh-khah phainn2 jim2-siu7--e5 si7 tng i siu7-khi3 au7 koh hiong3 goa2 to7-khiam7 kong2: “Phainn2-se3--lah, ki5-sit8 goa2 si7 leh koai3 lin2 kong-si, li2 ma7 si7 chiah8 lang5 e5 thau5-lou7, chin sin-khou2.” Thiann kau3 chia, sim-thau5chit8-e7 sng, kiong7-kiong7 beh bak8-sai2 kam5 bak8-kinn5, m7-koh chhin-chhiunn7 chit ho7 lang5, au7-jit8 na7 kohgu7tioh8, long2 chin kheh-khi3."
        ],
        [
          "「一樣米飼百樣人」，有的客戶看著收費員，就變一个面色，有的人是笑咪咪付錢閣共我說多謝。日本人就有這種有禮貌的優良傳統。有的人因為無方便，予我加走一逝就感覺真歹勢，嘛有人予我走幾若遍閣毋納錢。幾若擺想無愛做，毋閣若想著囡仔當需要栽培，我又閣提起勇氣佮耐心。囡仔的成績一直攏真優秀，我向望伊將來會當有較好的能力，去做較濟有意義的代誌，這是阮翁仔某一生的願望。",
          "“Chit8 iunn7 bi2 chhi7 pah iunn7 lang5”, u7 e5 kheh-hou7 khoann3 tioh8 siu-hui3-oan5, to7 pian3 chit8 e5 bin7-sek, u7 e5 lang5 si7 chhio3-bi-bi hu3-chinn5 koh ka7 goa2 seh-to-sia7. Jit8-pun2-lang5 to7 u7 chit chiong2 u7 le2-mau7 e5 iu-liong5 thoan5-thong2. U7 e5 lang5 in-ui7 bo5 hong-pian7, hou7 goa2 ke chau2 chit8 choa7 to7 kam2-kak chin phainn2-se3, ma7 u7 lang5 hou7 goa2 chau2 kui2-na7 pian3 koh m7 lap8-chinn5. Kui2-na7 pai2 siunn7 bo5-ai3 cho3, m7-koh na7 siunn7 tioh8 gin2-a2 tng su-iau3 chai-poe5, goa2 iu7-koh the5-khi2 iong2-khi3 kap nai7-sim. Gin2-a2 e5 seng5-chek it-tit8 long2 chin iu-siu3, goa2 ng3-bang7 i chiong-lai5 e7-tang3 u7 khah ho2 e5 leng5-lek8, khi3 cho3 khah che7 u7 i3-gi7 e5 tai7-chi3, che si7 goan2 ang-a2-bou2 it-seng e5 goan7-bang7."
        ],
        [
          "收費員嘛有快樂的一面，有的客戶共我當做是朋友，請我坐，閣佮我開講，若講著政治，就講袂煞，尤其是知影互相攏有台灣心。Uah！若像拄著老朋友遐爾親切，這是我上歡喜的。",
          "Siu-hui3-oan5 ma7 u7 khoai3-lok8 e5 chit8 bin7, u7 e5kheh-hou7 ka7 goa2 tong3-cho3 si7 peng5-iu2, chhiann2 goa2 che7, koh kap goa2 khai-kang2, na7 kong2 tioh8 cheng3-ti7, to7 kong2 be7 soah, iu5-ki5 si7 chai-iann2 hou7-siong long2 u7 Tai5-oan5-sim. Oah! na7-chhiunn7 tu2 tioh8 lau7-peng5-iu2 hiah-ni7 chhin-chhiat, che si7 goa2 siong7 hoann-hi2--e5."
        ],
        [
          "每一種行業攏是學問，攏有伊的快樂佮辛苦，共伊當做是一種學習佮磨練。抱著這款的心情去做，我才會通繼續做落去。",
          "Mui2 chit8 chiong2 hang5-giap8 long2 si7 hak8-bun7, long2 u7 i e5 khoai3-lok8 kap sin-khou2, ka7 i tong3-cho3 si7 chit8 chiong2 hak8-sip8 kap boa5-lian7. Pho7 tioh8 chit khoan2 e5 sim-cheng5 khi3 cho3, goa2 chiah e7 thang ke3-siok8 cho3--loh8-khi3."
        ]
      ],
      "篇名": "收費員的心情"
    },
    {
      "作者": "鄭芳芳",
      "段": [
        [
          "今仔日剃頭仔師父已經行過去第三擺矣！當然，tua3 咧附近的人，一工行過幾若擺攏是正常的，毋閣剃頭師父今仔日怪奇的所在是伊逐擺行過的時陣，攏越頭共阮相一下。",
          "Kin-a2-jit8 thi3-thau5-a2 sai-hu7 i2-keng kiann5 koe3khi3 te7-sann pai2--a! Tong-jian5, toa3 leh hu7-kin7 e5 lang5, chit8 kang kiann5 koe3 kui2-na7 pai2long2si7 cheng3-siong5--e5, m7-koh thi3-thau5 sai-hu7 kin-a2-jit8 koai3-ki5 e5 sou2-chai7 si7 i tak8 pai2 kiann5--koe3 e5 si5-chun7, long2 oat8-thau5 ka7 goan2 siong3--chit8-e7."
        ],
        [
          "「媽，剃頭仔哪會遮奇怪，行過去幾若擺矣，閣逐擺攏共咱看一下。」",
          "“Ma3, thi3-thau5-a2 nah e7 hiah ki5-koai3, kiann5 koe3khi3 kui2-na7 pai2--a, koh tak8 pai2 long2 ka7 lan2 khoann3--chit8-e7.”"
        ],
        [
          "「今伊最近定定按呢，毋知欲創啥？」媽媽咧整理指甲油，照色水pin5頭排甲較整齊咧，按呢欲擦的時陣，才知佗一色佇佗位。自細漢媽媽就足討厭阮耍伊的指甲油，一方面驚阮挵破，一方面就是無愛阮hiau。我佮阮妹妹差三歲，往早阮媽媽攏會講阮一个壓霸，一个gau5賤。免臆矣啦，我是壓霸的彼个，毋閣我嘛是真愛賤指甲油。細漢的時陣人矮，平常時仔提袂著，等若人客欲來擦，媽媽才會共規盤的指甲油捧落來，毋閣猶是驚予人罵，kan-tann敢倚過去小可仔抐一下，一罐一罐看一个仔色水覓咧，毋敢規罐提起來，閣較免講拍開擦看覓。",
          "“Tann i choe3-kin7 tiann7-tiann7 an2-ne,m7 chaibeh chhong3 siann2?” Ma-ma leh cheng2-li2 cheng2-kah-iu5, chiau3 sek-chui2 pin5 thau5 pai5 kah khah cheng2-che5--leh, an2-ne beh chhat e5 si5-chun7, chiah chai toh chit8 sek ti7 toh-ui7. Chu7 se3-han3 ma-ma to7 chiok tho2-ia3 goan2 sng2i e5 cheng2-kah-iu5, chit8 hong-bin7 kiann goan2 long3phoa3, chit8 hong-bin7 to7-si7 bo5-ai3 goan2 hiau. Goa2 kap goan2 me-me chha sann hoe3, eng2-cha2 goan2 ma-ma long2 e7 kong2 goan2 chit8 e5 ah-pa3, chit8 e5 gau5 chian7. Bian2 ioh--alah, goa2 si7 ah-pa3--e5 hit e5, m7-koh goa2 ma7 si7 chin ai3 chian7 cheng2-kah-iu5. Se3-han3 e5 si5-chun7 lang5 e2, peng5-siong5 si5-a2 theh8 be7 tioh8, tan2 na7 lang5-kheh beh lai5 chhat, ma-ma chiah e7 ka7 kui poann5 e5 cheng2-kah-iu5 phang5--loh8-lai5, m7-koh iau2 si7 kiann hou7 lang5 me7, kan-tann kann2 oa2 koe3khi3 sio2-khoa2-a2 la7--chit8-e7, chit8 koan3 chit8 koan3 khoann3 chit8 e5-a2 sek-chui2 mai7--leh,m7 kann2kui koan3 theh8--khi2-lai5, koh-khah bian2 kong2 phah khui chhat khoann3 mai7."
        ],
        [
          "「我敢會使擦咧？」Tsit-ma2咧讀國校五年的弟弟覆佇媽媽邊仔看真久矣。「也無查poo咧擦這啊！」媽媽共指甲油收起來，款囥佇弟弟提袂著的所在，才講：「弟弟來，我共你頭毛剃剃咧。」",
          "“Goa2 kam2 e7-sai2 chhat--leh?” Chit-ma2 leh thak8 kok-hau7 gou7 ni5 e5 ti-ti phak ti7 ma-ma pinn--a2 khoann3 chin ku2--a. “Ia7 bo5 cha-pou leh chhat che--a!” Ma-ma ka7 cheng2-kah-iu5 siu--khi2-lai5, khoan2 khng3 ti7 ti-ti theh8 be7 tioh8 e5 sou2-chai7, chiah kong2: “Ti-ti lai5, goa2 ka7 li2 thau5-mou thih-thih--leh.”"
        ],
        [
          "媽媽學做頭毛當然是學做查某的，按呢就無可能會曉共人剃頭，毋閣最近媽媽買著一支電動的攄仔，會使看是欲攄幾分，就換幾分的攄仔頭，看起來真好用款。本來是因為前一暫仔查某囡仔流行鉸像查poo的短頭毛，所以後壁愛小攄懸一下，才去買這支攄仔，其實嘛是會使用鉸的，以前攏嘛是用鉸的，只是彼陣當流行，用鉸的傷忝，材料店閣咧推銷，就買落來矣，嘛毋知遮好用。",
          "Ma-ma oh8 cho3 thau5-mou tong-jian5 si7 oh8 cho3 cha-bou2--e5, an2-ne to7 bo5 kho2-leng5 e7-hiau2 ka7 lang5 thi3-thau5, m7-koh choe3-kin7 ma-ma be2 tioh8 chit8 ki tian7-tong7 e5 lu-a2, e7-sai2 khoann3 si7 beh lu kui2hun, to7 oann7 kui2hun e5 lu-a2-thau5, khoann3--khi2-lai5 chin ho2-iong7-khoan2. Pun2-lai5 si7 in-ui7 cheng5 chit8-cham7-a2 cha-bou2 gin2-a2 liu5-heng5 ka chhiunn7 cha-pou e5 te2 thau5-mou, sou2-i2 au7-piah ai3 sio2 lu koan5--chit8-e7, chiah khi3 be2 chit ki lu-a2, ki5-sit8 ma7 si7 e7-sai2 iong7 ka--e5, i2-cheng5 long2 ma7 si7 iong7 ka--e5, chi2-si7 hit chun7 tng liu5-heng5, iong7 ka--e5 siunn thiam2, chai5-liau7-tiam3 koh leh chhui-siau, to7 be2--loh8-lai5-a, ma7m7 chaichiah ho2-iong7."
        ],
        [
          "弟弟坐佇鏡前，我對鏡內底看出去，攄仔攄的所在，短短的頭毛一簇一簇落落來，查poo囡仔頭毛發足緊的。剃頭仔師父閣行來矣，毋閣這擺伊看著阮煞停落來，過兩秒鐘以後，伊對阮遮行過來。",
          "Ti-ti che7 ti7 kiann3 cheng5, goa2 tui3 kiann3 lai7-te2 khoann3--chhut-khi3, lu-a2 lu e5 sou2-chai7, te2-te2 e5 thau5-mou chit8 chok chit8 chok lak--loh8-lai5, cha-pou gin2-a2 thau5-mou hoat chiok kin2--e5. Thi3-thau5-a2 sai-hu7 koh kiann5--lai5-a, m7-koh chit pai2 i khoann3 tioh8 goan2 soah theng5--loh8-lai5, koe3 nng7 bio2-cheng i2-au7, i tui3 goan2 chia kiann5--koe3-lai5."
        ],
        [
          "「I-me！」剃頭仔師父叫阮媽媽的名，彼兩字一定是中文無毋著，是媽媽出外家己號的，毋閣，自細漢阮問伊彼兩字是佗兩字，伊就是足神秘，無愛講，佇台北抑是爸爸彼爿的親情，攏是叫伊「I-me」，佇北港，人就會叫伊阿英。毋閣，阮媽媽的名嘛毋是阿英，伊身分證頂面的名是號做吳金，彼是報戶口的時陣一个無熟似的人共阿祖講這个名好，阿祖就信伊，自按呢號這个名，無，本來是欲叫阿英啦！這三个名，自細漢我就霧sa3-sa3，好佳哉，我只要叫媽媽就袂予人罵矣！",
          "“I-me!” Thi3-thau5-a2 sai-hu7 kio3 goan2 ma-ma e5 mia5, hitnng7 ji7 it-teng7 si7 Tiong-bun5 bo5 m7-tioh8, si7 ma-machhut-goa7 ka-ti7 ho7--e5, m7-koh, chu7 se3-han3 goan2 mng7 i hit nng7 ji7 si7 toh nng7 ji7, i to7-si7 chiok sin5-pi3, bo5-ai3 kong2, ti7 Tai5-pak iahsi7 pa-pa hit-peng5 e5 chhin-chiann5, long2 si7 kio3 i “I-me”, ti7 Pak-kang2, lang5 to7 e7 kio3 i A-eng. M7-koh, goan2 ma-ma e5 mia5 ma7 m7si7 A-eng, i sin-hun-cheng3 teng2-bin7 e5 mia5 si7 ho7-cho3 Gou5 Kim, he si7 po3 hou7-khau2 e5 si5-chun7 chit8 e5 bo5 sek8-sai7 e5 lang5 ka7 a-chou2 kong2 chit e5mia5 ho2, a-chou2 to7 sin3--i, chu7 an2-ne ho7 chit e5 mia5, bo5, pun2-lai5 si7 beh kio3 A-eng--lah! Chit sann e5 mia5, chu7 se3-han3 goa2 to7 bu7-sa3-sa3, ho2 ka-chai3, goa2 chi2-iau3 kio3 ma-ma to7 be7 hou7 lang5 me7--a!"
        ],
        [
          "「I-me，你原來就是有買這款攄仔ooh，我都想講恁阿谷這粒頭剃甲遮爾媠是啥人剃的，以前你毋是攏用鉸的？Tsit-ma2就是用剃的ooh！害我踮遐想規晡，逐改行過攏真好奇，偷偷仔共恁探看覓，今仔日才予我相著矣！」",
          "“I-me, li2 goan5-lai5 to7-si7 u7 be2 chit khoan2 lu-a--ouh, goa2 to siunn7 kong2 lin2 A-kok chit liap8 thau5 thih kah hiah-ni7 sui2 si7 siann2-lang5 thih--e5, i2-cheng5 li2 m7si7long2 iong7 ka--e5? Chit-ma2 to7-si7 iong7 thih--e5 ouh! Hai7 goa2 tiam3 hia siunn7 kui-pou, tak8 kai2 kiann5--koe3 long2 chinhonn3-ki5, thau-thau-a2 ka7 lin2 tham3 khoann3 mai7, kin-a2-jit8 chiah hou7 goa2 siong3--tioh8-a!”"
        ]
      ],
      "篇名": "剃頭師父"
    },
    {
      "作者": "闕杏芬",
      "段": [
        [
          "歇假對真濟人來講，ka2-na2是家己身軀頂予人縛牢的索仔敨開仝款，是一種敨放。阿德唅其他囡仔相仝，也真愛歇假。",
          "Hioh-ka2 tui3 chin che7 lang5 lai5 kong2, ka2-na2 si7 ka-ti7 sin-khu teng2 hou7 lang5 pak8 tiau5 e5 soh-a2 thau2--khui kang7-khoan2, si7 chit8 chiong2 thau2-pang3. A-tek ham7 ki5-thann gin2-a2 sio-kang5, ia7chin ai3 hioh-ka2."
        ],
        [
          "阿德佇歇假的時陣，若搪著好天，伊會走出去外口佮囡仔伴做伙tshit迌。有時，佇空地仔耍覕尪niau、騎馬相戰、踢銅管仔、過五關、跳格仔、跳樹奶索仔，有時仔，佇工地邊仔捎沙仔，有時嘛會綴人去thun2人的菜股、果子園，偷挽芎蕉、桔仔、蓮霧、那茇仔來罔啖sam2;抑是佇路邊剾鹽酸仔來sut鹹，挽紅色的蝦仔花，共花葉捻擲捒，賰一枝花心，suh伊的甜汁。有tang時仔去溪仔邊掠魚仔，去山頂的埤仔藏水沬；伊嘛捌佮囡仔鬥陣辦公伙仔，挽一寡野草做菜料，共伊切切tok-tok咧，抾thoo5跤的柴phe3仔來做碗盤，遏草仔枝做箸，逐个做伙搬食飯的戲。",
          "A-tek ti7 hioh-ka2 e5 si5-chun7, na7 tng7 tioh8 ho2-thinn, i e7 chau2 chhutkhi3 goa7-khau2 kap gin2-a2-phoann7 cho3-hoe2 chhit-tho5. U7-si5, ti7 khang3-te7-a2 sng2 bih-ang-niau, khia5-be2 sio-chian3, thattang5-kong2-a2, koe3ngou2 koan, thiau3 keh-a2, thiau3 chhiu7-leng-soh-a2, u7-si5-a2, ti7 kang-te7 pinn--a2 chhiau soa-a2, u7-si5 ma7 e7 toe3 lang5 khi3 thun2 lang5 e5 chhai3-kou2, koe2-chi2-hng5, thau ban2 kin-chio, kiat-a2, lian2-bu7, nia2-poat8-a2 lai5 bong2 tam7-sam2; iahsi7 ti7 lou7-pinn khau iam5-sng-a2 lai5 sut-kiam5, ban2 ang5-sek e5 he5-a2-hoe, ka7 hoe-hioh8 liam3 tan3-sak, chhun chit8 ki hoe-sim, suh i e5 tinn-chiap. U7 tang-si5-a2 khi3 khoe-a2 pinn liah8 hi5-a2, khi3 soann-teng2 e5 pi-a2 chhang3-chui2-bih; i ma7 bat kap gin2-a2 tau3-tin7 pan7-kong-hoe2-a2, ban2 chit8-koa2 ia2-chhau2 cho3 chhai3-liau7, ka7 i chhiat-chhiat tok-tok--leh, khioh thou5-kha e5 chha5-phe3-a2 lai5 cho3 oann2-poann5, at chhau2-a2-ki cho3 ti7, tak8-e5 cho3-hoe2 poann chiah8-png7 e5 hi3."
        ],
        [
          "若是落雨天，in一陣囡仔就佇亭仔跤耍尪仔標、一二三柴頭人、青紅燈遐的lok-koh-sok-koh的。歇假的時陣，阿德佮伊的tshit迌伴規工無閒tshih-tshih、傱來傱去，若親像會當耍的時間kan-na賰一工爾爾，著愛聽候腹肚枵抑是日欲暗矣，阿德才會想欲轉去。",
          "Na7 si7 loh8-hou7-thinn,inchit8 tin7 gin2-a2 to7 ti7 teng5-a2-kha sng2 ang-a2-phiau, io-ji7-sann chha5-thau5-lang5, chhenn-ang5-teng hiah-e5 lok-koh-sok-koh--e5. Hioh-ka2 e5 si5-chun7, A-tek kap i e5 chhit-tho5-phoann7 kui kang bo5-eng5 chhih-chhih, chong5 lai5 chong5 khi3, na7 chhin-chhiunn7 e7-tang3 sng2 e5 si5-kan kan-na chhun chit8 kang nia7-nia7, tioh8-ai3 theng3-hau7 pak-tou2 iau iahsi7 jit8 beh am3--a, A-tek chiah e7 siunn7 beh tng2--khi3."
        ],
        [
          "暗時食飽頓，佇歇熱的時，趁大人夯椅仔出去門口埕開講，阿德佮厝邊隔壁的囡仔陣就閣箍做伙耍。當天地換穿烏衫，面long一頂闊闊闊的面模仔的時陣，上愛耍覕相tshue7、扛轎，有時無議量，會坐佇大人邊仔聽講古、話仙，抑是恬恬聽水雞展風神，佇遐大細聲喝咿呵，驚講無人聽著伊咧唱夜曲。",
          "Am3-si5 chiah8-pa2-tng3, ti7 hioh-joah8 e5 si5, than3 toa7-lang5 gia5 i2-a2 chhutkhi3 mng5-khau2-tiann5 khai-kang2,A-tek kap chhu3-pinn keh-piah e5 gin2-a2-tin7 to7 koh khou cho3-hoe2 sng2. Tng thinn-te7 oann7 chheng7 ou-sann, bin7 long chit8 teng2 khoah-khoah-khoah e5 bin7-bou5-a2 e5 si5-chun7, siong7 ai3 sng2 bih-sio-chhoe7, kng-kio7, u7-si5 bo5 gi7-niu7, e7 che7 ti7 toa7-lang5 pinn--a2 thiann kong2-kou2, oe7-sian, iahsi7 tiam7-tiam7 thiann chui2-ke tian2 hong-sin5, ti7 hia toa7-se3-siann hoah i-o, kiann kong2 bo5 lang5 thiann tioh8 i leh chhiunn3 ia7-khek."
        ],
        [
          "佳哉好心的火金姑知影水雞的心悶，有時仔嘛會走出來跳舞，共伊鼓勵一下，這予阿德感覺熱天的暗時誠心適，伊定定耍甲予大人喊去睏。",
          "Ka-chai3 ho2-sim e5 hoe2-kim-kou chai-iann2 chui2-ke e5 sim-bun7, u7-si5-a2 ma7 e7 chau2 chhutlai5 thiau3-bu2, ka7 i kou2-bu2--chit8-e7, che hou7 A-tek kam2-kak joah8-thinn e5 am3-si5 chiann5sim-sek, i tiann7-tiann7 sng2 kah hou7 toa7-lang5 hiam2 khi3 khun3."
        ],
        [
          "阿德仔是一个讀小學二年仔的學生，佇歇假進前學校先生出的寫字、作業，伊定定拖到歇假上尾工暗頭仔才欲提出來寫，毋閣路尾攏有赴交予先生。",
          "A-tek--a2 si7 chit8 e5 thak8 sio2-hak8 ji7-ni5-a2 e5 hak8-seng, ti7 hioh-ka2 chin3-cheng5 hak8-hau7 sian-sinn chhut e5sia2-ji7, chok-giap8, i tiann7-tiann7 thoa kau3 hioh-ka2 siong7-boe2 kang am3-thau5-a2 chiah beh theh8 chhutlai5 sia2, m7-koh lou7-boe2 long2 u7-hu3 kau hou7 sian-sinn."
        ],
        [
          "有一改，學校先生出真濟作業，欲予阿德仔in彼間的學生轉去做。阿德仔佮平常仝款，猶是共作業囥佇邊仔，無欲去寫。日時仔若想著，就想講暗時才寫就好，一直拖，拖到愛睏的時間到矣，阿德才共字提出來拚勢寫，那寫那啄龜。",
          "U7 chit8 kai2, hak8-hau7 sian-sinn chhut chin che7 chok-giap8, beh hou7 A-tek--a2 in hit keng e5 hak8-seng tng2khi3 cho3. A-tek--a2 kap peng5-siong5 kang7-khoan2, iau2 si7 ka7 chok-giap8 khng3ti7pinn--a2, bo5 beh khi3 sia2. Jit8-si5-a2 na7 siunn7--tioh8, to7 siunn7 kong2 am3-si5 chiah sia2 to7 ho2, it-tit8 thoa, thoa kau3 ai3 khun3 e5 si5-kan kau3--a, A-tek chiah ka7 ji7 theh8 chhutlai5 piann3-si3 sia2, na2 sia2 na2 tok-ku."
        ],
        [
          "彼陣的阿德真向望伊會當親像電視內底放送的機械ba5仔仝款，有法度共時間留落來，抑是叫管時間的神加予伊一寡時間通予伊共作業寫好勢；毋閣管時間的神無愛喢伊，據在時間一分一秒行過去，阿德頭那來那le5，煞佇桌仔頂睏去。",
          "Hit-chun7 e5 A-tek chin ng3-bang7 i e7-tang3 chhin-chhiunn7 tian7-si7 lai7-te2 hong3-sang3 e5 ki-hai5-ba5-a2 kang7-khoan2, u7 hoat-tou7 ka7 si5-kan lau5--loh8-lai5, iahsi7 kio3 koan2 si5-kan e5 sin5 ke hou7 i chit8-koa2 si5-kan thang hou7 i ka7 chok-giap8 sia2 ho2-se3; m7-koh koan2 si5-kan e5 sin5 bo5-ai3 chhap--i, ku3-chai7 si5-kan chit8 hun chit8 bio2kiann5--koe3-khi3, A-tek thau5 na2 lai5 na2 le5, soah ti7 toh-a2-teng2 khun3--khi3."
        ],
        [
          "伊做一个眠夢，夢起伊字無寫好，去予先生罵，下課的時陣予人留落來寫。別个囡仔攏佇外口走廊、運動埕拍球、走相jiok，kan-na伊一个覆佇桌仔頂寫字。",
          "I cho3 chit8 e5 bin5-bang7, bang7 khi2 i ji7 bo5 sia2 ho2, khi3 hou7 sian-sinn me7, ha7-kho3 e5 si5-chun7 hou7 lang5 lau5 loh8lai5 sia2. Pat8 e5 gin2-a2 long2 ti7 goa7-khau2 chau2-long5, un7-tong7-tiann5 phah-kiu5, chau2-sio-jiok, kan-na i chit8 e5 phak ti7 toh-a2-teng2 sia2-ji7."
        ],
        [
          "彼暝，犯勢日時阿德耍甲傷tshing3，誠好睏，伊睏到翻轉日透早七點才精神。",
          "Hit me5, hoan7-se3 jit8--si5 A-tek sng2 kah siunn chheng3, chiann5 ho2 khun3, i khun3 kau3 hoan-tng2-jit8 thau3-cha2 chhit tiam2chiah cheng-sin5."
        ],
        [
          "阿德心內咧想講：害矣！哪會佮做眠夢仝款的運命。",
          "A-tek sim-lai7 leh siunn7 kong2: Hai7--a! nah e7 kap cho3-bin5-bang7 kang7-khoan2 e5 un7-mia7."
        ]
      ],
      "篇名": "歇假的時"
    },
    {
      "作者": "Flyfish",
      "段": [
        [
          "因為阿公誠愛食點心，特別是甜的，tsing7細漢我就有食點心的慣勢，親像「khu-li2-muh」（cream)，亦就是人講的「紅豆餅」、「車輪餅」，逐擺阿公欲出門進前，攏會問阮遮的囡仔欲食khu-li2-muh的，抑是包紅豆的？「銅鑼燒」是阿公上愛的，袂輸予日本的「Doraemon」咧。",
          "In-ui7 a-kong chiann5 ai3 chiah8 tiam2-sim, tek8-piat8 si7 tinn--e5, cheng7 se3-han3 goa2 to7 u7 chiah8 tiam2-sim e5 koan3-si3, chhin-chhiunn7 “khu-li2-muh” (cream), ia7 to7-si7 lang5 kong2--e5 “ang5-tau7-piann2”, “chhia-lian2-piann2”, tak8 pai2 a-kong beh chhut-mng5 chin3-cheng5, long2 e7 mng7 goan2 chiah-e5 gin2-a2 beh chiah8 khu-li2-muh--e5, iahsi7 pau ang5-tau7--e5?“Tang5-lo5-sio” si7 a-kong siong7 ai3--e5, be7-su hou7 Jit8-pun2 e5 “Doraemon”--leh."
        ],
        [
          "佇我閣足細漢的時，逐工攏會有一个阿伯捒一台車來賣豆花，那賣閣那大聲喝：「豆花！豆花！」伊的聲實在是中氣十足，若佇透早來，我攏會予伊的聲叫醒。有一tau2，毋知是伊真正傷早來，抑是我真正傷愛睏，我聽著伊的喝聲，煞ui3二樓衝落來，嘛仝款大聲共伊喝講：「你kam2會使較細聲咧？我閣咧睏呢！」這件代誌一直到tsit-ma2閣定定予厝裡的人講來笑我「刺耙耙」，毋閣現此時想起來，伊做的豆花確實好食。",
          "Ti7 goa2 koh chiok se3-han3 e5 si5, tak8 kang long2 e7 u7chit8 e5 a-peh sak chit8 tai5 chhia lai5 be7 tau7-hoe, na2 be7 koh na2 toa7-siann hoah: “Tau7-hoe! Tau7-hoe!” I e5 siann sit8-chai7 si7 tiong-khui3 chap8-chiok, na7 ti7 thau3-cha2 lai5, goa2 long2 e7 hou7 i e5 siann kio3-chhenn2. U7 chit8 tau2,m7 chaisi7 i chin-chiann3 siunn cha2 lai5, iahsi7 goa2 chin-chiann3 siunn ai3-khun3, goa2 thiann tioh8 i e5 hoah-siann, soah ui3 ji7 lau5 chhiong--loh8-lai5, ma7 kang7-khoan2 toa7-siann ka7 i hoah kong2: “Li2 kam2 e7-sai2 khah se3-siann--leh? Goa2 koh leh khun3 neh!” Chit kiann7 tai7-chi3 it-tit8 kau3 chit-ma2 koh tiann7-tiann7 hou7 chhu3--nih e5 lang5 kong2 lai5 chhio3 goa2 “chhiah-pe5-pe5”, m7-koh hian7-chhu2-si5 siunn7--khi2-lai5, i cho3 e5 tau7-hoe khak-sit8 ho2-chiah8."
        ],
        [
          "我讀國校仔的時，逐工透早阿媽攏會騎oo-too2-bai2載我去學校上課，逐擺經過菜市仔，阿媽就會停落來買寡物件予我做早頓，像一罐「金蘋果」抑是「金椰子」，閣加一包六塊賣十箍的雞卵糕。去到學校，我就佮同學那食那tshit迌。彼雞卵糕有真濟無仝款的造型，親像手銃、龜、象，猶閣有卵，ka2-na2真正的雞卵遐大。逐斗若食著動物的，攏會想講欲按佗位開始食較好，是龜的跤，抑是象長長的鼻，阮閣會相招提手銃piang3來piang3去，實在真心適。",
          "Goa2 thak8 kok-hau7-a2 e5 si5, tak8 kang thau3-cha2 a-ma2 long2 e7 khia5ou-tou2-bai2 chai3 goa2 khi3 hak8-hau7 siong7-kho3, tak8 pai2 keng-koe3 chhai3-chhi7-a2, a-ma2 to7 e7 theng5 loh8lai5 be2 koa2 mih8-kiann7 hou7 goa2 cho3 cha2-tng3, chhiunn7 chit8 koan3 “kim-phong7-ko2” iahsi7 “kim-ia5-chi2”, koh ke chit8 pau lak8 te3 be7 chap8 khou e5 ke-nng7-ko. Khi3 kau3 hak8-hau7, goa2 to7 kap tong5-oh8 na2 chiah8 na2 chhit-tho5. He ke-nng7-ko u7 chin che7 bo5 kang7-khoan2 e5 cho7-heng5, chhin-chhiunn7 chhiu2-chheng3, ku, chhiunn7, iau2 koh u7 nng7, ka2-na2 chin-chiann3 e5 ke-nng7 hiah toa7. Tak8 tau2 na7 chiah8 tioh8 tong7-but8--e5, long2 e7 siunn7 kong2 beh an3 toh-ui7 khai-si2 chiah8 khah ho2, si7 ku e5 kha, iahsi7 chhiunn7 tng5-tng5 e5 phinn7, goan2 koh e7 sio-chio theh8 chhiu2-chheng3 piang3 lai5 piang3 khi3, sit8-chai7 chin sim-sek."
        ],
        [
          "等到我讀國中的時，逐工放學了後，就隨愛趕去補習，身軀洗了閣攏袂赴通食暗頓。阿媽驚我腹肚會枵，攏會去廟口的冰店買一甌木瓜牛奶，有時仔佮「烘siok8-phang2」，有時仔是「蔥仔餅」，予我紮去教室做點心。仝款是金黃的色水，外表淡薄仔臭火焦臭火焦，食起來是酥軟仔酥軟又閣芳貢貢，想著閣真懷念。",
          "Tan2 kau3 goa2 thak8 kok-tiong e5 si5, tak8 kang pang3-oh8 liau2-au7, to7 sui5 ai3 koann2khi3 pou2-sip8, sin-khu se2 liau2 koh long2 be7-hu3 thang chiah8 am3-tng3. A-ma2 kiann goa2 pak-tou2 e7 iau, long2 e7 khi3 bio7-khau2 e5 peng-tiam3 be2chit8 au bok8-koe gu5-leng, u7-si5-a2 kah “hang siok8-phang2”, u7-si5-a2 si7 “chhang-a2-piann2”, hou7 goa2 chah khi3 kau3-sek cho3 tiam2-sim. Kang7-khoan2 si7 kim-ng5 e5 sek-chui2, goa7-piau2 tam7-poh8-a2 chhau3-hoe2-ta chhau3-hoe2-ta, chiah8--khi2-lai5 si7 sou-nng2-a2 sou-nng2 iu7-koh phang-kong3-kong3, siunn7 tioh8 koh chin hoai5-liam7."
        ],
        [
          "點心有真濟款，嘛差不多全世界的人攏有食點心的慣勢，若有看bang3-kah「Doraemon」的，就知逐工『大雄』in媽媽攏愛準備點心予in食，這是日本。英國閣愈毋免講，逐日e晡攏固定愛啉『下午茶』，彼已經是自古以來的生活慣勢，毋但啉茶nia5，閣愛食「茶點」，『約克夏布丁』（Yorkshire pudding）就是英國誠出名e晡茶的點心。",
          "Tiam2-sim u7 chin che7 khoan2, ma7 chha-put-to choan5 se3-kai3 e5 lang5 long2 u7 chiah8 tiam2-sim e5 koan3-si3, na7 u7 khoann3 bang3-kah “Doraemon”--e5, to7 chaitak8 kang『大雄』inma-ma long2 ai3 chun2-pi7 tiam2-sim hou7inchiah8, che si7 Jit8-pun2. Eng-kok koh ju2m7 bian2kong2, tak8 jit8 e-pou long2 kou3-teng7 ai3 lim『下午茶』, he i2-keng si7 chu7 kou2 i2-lai5 e5 seng-oah8 koan3-si3, m7-na7 lim-te5 nia5, koh ai3 chiah8 “te5-tiam2”, 『約克夏布丁』 (Yorkshire pudding) to7-si7 Eng-kok chiann5 chhut-mia5 e-pou-te5 e5 tiam2-sim."
        ],
        [
          "逐个人應該攏有陪伴家己佮記錄一段時間的一款點心，親像『乖乖』佮『蝦味先』應該是阮這代共同童年的記持，啊你的是啥乜咧？",
          "Tak8 e5 lang5 eng-kai long2 u7 poe5-phoann7 ka-ti7 kap ki3-lok8 chit8 toann7 si5-kan e5 chit8 khoan2 tiam2-sim, chhin-chhiunn7 『乖乖』kap『蝦味先』 eng-kai si7 goan2 chit te7 kiong7-tong5 tong5-lian5 e5 ki3-ti5, ah8 li2--e5 si7 siann2-mih--leh?"
        ]
      ],
      "篇名": "點心"
    },
    {
      "作者": "玉鳳",
      "段": [
        [
          "風咧吹，風咧吹，",
          "Hong leh chhoe, hong leh chhoe,"
        ],
        [
          "蝶仔！蝶仔！你緊飛~緊飛……",
          "Iah8-a2! Iah8-a2! Li2 kin2 poe~kin2 poe......"
        ],
        [
          "我有兩个外媽，一个tua3 佇山跤，一个tua3佇溪邊。山跤的是阿母的親生老母，溪邊的是養母。山邊的阿媽，我共叫做「林尾媽」，伊規世人有一半的時間倒佇眠床頂，下半身攏袂當振動，無法度行嘛無法度坐，伊攏著倒咧，若欲啉水、食飯，著愛用手後曲共肩胛頭弓起來，身軀tshu-tshu才會使得！",
          "Goa2 u7 nng7 e5 goa7-ma2, chit8 e5 toa3 ti7 soann-kha, chit8 e5 toa3 ti7 khe-pinn. Soann-kha--e5 si7 a-bu2 e5 chhin-senn lau7-bu2, khe-pinn--e5 si7 iong2-bu2. Soann-pinn e5 a-ma2, goa2 ka7 kio3-cho3 “Na5-boe2-ma2”, i kui-si3-lang5 u7 chit8-poann3 e5 si5-kan to2 ti7 bin5-chhng5 teng2, e7-poann3-sin long2 be7-tang3 tin2-tang7, bo5 hoat-tou7 kiann5 ma7 bo5 hoat-tou7 che7, i long2 tioh8 to2--leh, na7 beh lim-chui2, chiah8-png7, tioh8-ai3 iong7 chhiu2-au7-khiau ka7 keng-kah-thau5 keng--khi2-lai5, sin-khu chhu-chhu chiah e7-sai2--tit."
        ],
        [
          "林尾媽的面真白，頭毛長長，福相福相，看起來少年時應該嘛是真媠的姑娘仔，毋閣，「媠人無媠命」。阿媽心肝底真怨慼、真無奈嘛真孤單，伊怨天、怨地、怨命運嘛怨阿公，伊怪罪阿公毋甘開大錢倩醫生，才害伊遮爾悽慘落魄。伊講欲活比阿公較久，欲看阿公比伊較早死！",
          "Na5-boe2-ma2 e5 bin7 chin peh8, thau5-mou tng5-tng5, hok-siong3 hok-siong3, khoaN3--khi2-lai5 siau3-lian5-si5 eng-kai ma7 si7 chin sui2 e5 kou-niu5-a2, m7-koh, “sui2-lang5 bo5 sui2-mia7”. a-ma2 sim-koaN-te2 chin oan3-chheh, chin bu5-nai7 ma7 chin kou-toann, i oan3-thinn, oan3-te7, oan3 mia7-un7 ma7 oan3 a-kong, i koai3-choe7 a-kong m7-kam khai toa7-chinn5 chhiann3 i-seng, chiah hai7 i chiah-ni7 chhinn-chham2 lok8-phek. I kong2 beh oah8 pi2 a-kong khah ku2, beh khoann3 a-kong pi2 i khah cha2 si2!"
        ],
        [
          "阿媽生九个囝兒序細（三个查某的），了後身軀就袂振動矣。阿媽厝裡種茶，倚山食山，in的茶園真大片，破病進前，阿媽閣是林尾這搭挽茶的老手，毋閣，共細漢舅仔生落來了後，身軀就袂振動矣，犯勢是生囝的時無拄好著。",
          "A-ma2 senn kau2 e5 kiann2-ji5 si7-se3 (sann e5 cha-bou2--e5), liau2-au7 sin-khu to7 be7 tin2-tang7--a. A-ma2 chhu3--nih cheng3-te5, oa2 soann chiah8 soann, in e5 te5-hng5 chin toa7 phian3, phoa3-penn7 chin3-cheng5, a-ma2 koh si7 Na5-boe2 chit-tah ban2-te5 e5 ko-chhiu2, m7-koh, ka7 se3-han3 ku7--a2 senn--loh8-lai5 liau2-au7, sin-khu to7 be7 tin2-tang7--a, hoan7-se3 si7 senn-kiann2 e5 si5 bo5 tu2-ho2--tioh8."
        ],
        [
          "阿媽雖罔半sui7，毋閣伊的手猶真正常。我會記得，阿媽倒佇眠床頂，大部份時間攏咧刺膨紗，伊會曉做衫、裙佮裌仔，手工真幼，色水配甲真媠款。阿媽定定刺的圖，是媠媠的花啦、草啦，頂面閣有蝶仔咧飛，阿媽刺的蝶仔古錐閣自然。阿媽上惜大漢阿姐，伊做的衫佮裙攏是欲予阿姐穿的，阿姐是阿母第一个囡仔，犯勢是按呢，伊才會特別共疼惜。",
          "A-ma2 sui-bong2 poann3-sui7, m7-koh i e5 chhiu2 iau2 chin cheng3-siong5. Goa2 e7 ki3--tit, a-ma2 to2 ti7 bin5-chhng5 teng2, toa7 pou7-hun7 si5-kan long2 leh chhiah phong3-se, i e7-hiau2 cho3-sann, kun5 kap kah-a2, chhiu2-kang chin iu3, sek-chui2 phoe3 kah chin sui2-khoan2. A-ma2 tiann7-tiann7 chhiah e5 tou5, si7 sui2-sui2 e5 hoe--lah, chhau2--lah, teng2-bin7 koh u7 iah8-a2 leh poe, a-ma2 chhiah e5 iah8-a2 kou2-chui koh chu7-jian5. A-ma2 siong7 sioh toa7-han3 a-chi2, i cho3 e5 sann kap kun5 long2 si7 beh hou7 a-chi2 chheng7--e5, a-chi2 si7 a-bu2 te7-it e5 gin2-a2, hoan7-se3 si7 an2-ne, i chiah e7 tek8-piat8 ka7 thiann3-sioh."
        ],
        [
          "阿媽雖罔身軀袂振動，毋閣頭殼真清楚，記持無較bai2。阿舅佮阿妗常在佇山頂挽茶，無佇厝裡，阿媽會替規家伙仔買菜，菜販仔的發財仔車若經過in門口埕，阿媽就會喝聲叫賣菜的入來。",
          "A-ma2 sui-bong2 sin-khu be7 tin2-tang7, m7-koh thau5-khak chin chheng-chho2, ki3-ti5 bo5 khah bai2. A-ku7 kap a-kim7 chhiang5-chai7 ti7 soann-teng2 ban2-te5, bo5 ti7 chhu3--nih, a-ma2 e7 the3 kui-ke-hoe2-a2 be2 chhai3, chhai3-hoan3-a2 e5 hoat-chai5-a2-chhia na7 keng-koe3 in mng5-khau2-tiann5, a-ma2 to7 e7 hoah-siaN kio3 be7-chhai3--e5 jip8--lai5."
        ],
        [
          "大部份時間阿媽攏一个人倒佇眠床頂。人講「久長病，無孝子」，若毋是欲共伊奉待三頓，厝裡的人攏貧惰佮伊講話開講。阿媽的房間佇舊厝內底，無佮阿舅in的新厝做伙。阿媽真無伴嘛真孤單，我佮阿母逐擺轉去，阿媽就若像足久無講話矣，一直講、一直問，攏講袂煞。",
          "Toa7 pou7-hun7 si5-kan a-ma2 long2 chit8 e5 lang5 to2 ti7 bin5-chhng5 teng2. Lang5 kong2 “ku2-tng5-penn7, put-hau3-chu2”, na7 m7 si7 beh ka7 i hong7-thai7 sann-tng3, chhu3--nih e5 lang5 long2 pin5-toaN7 kap i kong2-oe7 khai-kang2. A-ma2 e5 pang5-keng ti7 ku7-chhu3 lai7-te2, bo5 kap a-ku7 in e5 sin-chhu3 cho3-hoe2. A-ma2 chin bo5-phoann7 ma7 chin kou-toann, goa2 kap a-bu2 tak8-pai2 tng2--khi3, a-ma2 to7 na2-chhiunn7 chiok ku2 bo5 kong2-oe7--a, it-tit8 kong2, it-tit8 mng7, long2 kong2 be7 soah."
        ],
        [
          "四舅出意外，予阿媽打擊誠大。四舅跤頭趶受傷無注意著，閣去茶園噴除草劑，了後發炎閣無隨去病院，煞破傷風，猶未四十，就放某放囝過身去。彼段時間，阿媽規工目屎流目屎滴，拄著人就講：「是按怎死的毋是我！」阿媽足絕望的。",
          "Si3-ku7 chhut i3-goa7, hou7 a-ma2 tann2-kek chiann5 toa7. Si3-ku7 kha-thau5-u siu7-siong bo5 chu3-i3--tioh8, koh khi3 te5-hng5 phun3 tu5-chhau2-che, liau2-au7 hoat-iam7 koh bo5 sui5 khi3 penn7-inn7, soah phoa3-siong-hong, iau2-boe7 si3-chap8, to7 pang3 bou2 pang3 kiann2 koe3-sin--khi3. Hit toann7 si5-kan, a-ma2 kui-kang bak8-sai2 lau5 bak8-sai2 tih, tu2 tioh8 lang5 to7 kong2: “Si7 an2-choann2 si2--e5 m7 si7 goa2!” A-ma2 chiok choat8-bang7--e5."
        ],
        [
          "讀高中的時，有一擺去看電影，劇情內底彼个半sui7的可憐婦人人予我真感動，雄雄良心發現，想講著去共阿媽看一下。我家己一个毋敢去，閣tshue7隔壁的阿如鬥陣，兩个人騎鐵馬去看阿媽。",
          "Thak8 ko-tiong e5 si5, u7 chit8 pai2 khi3 khoann3 tian7-iann2, kiok8-cheng5 lai7-te2 hit e5 poann3-sui7 e5 kho2-lian5 hu7-jin5-lang5 hou7 goa2 chin kam2-tong7, hiong5-hiong5 liong5-sim hoat-hian7, siunn7 kong2 tioh8 khi3 ka7 a-ma2 khoann3--chit8-e7. Goa2 ka-ti7 chit8 e5 m7 kann2 khi3, koh chhoe7 keh-piah e5 A-ju5 tau3-tin7, nng7 e5 lang5 khia5 thih-be2 khi3 khoann3 a-ma2."
        ],
        [
          "阿媽看著我誠歡喜閣真怨嘆：「我是無路用人，你閣有心會想著我這个阿媽。」伊提四秀仔出來予阮食，喙裡仝款一直唸一直問，講攏袂煞，阿如坐佇邊仔，嘛毋知欲創啥？尾仔阿媽講甲忝矣，天嘛欲暗矣，阮才趕緊旋，拄傱出去到門跤口，房間內阿媽閣莦聲莦聲一直講：「有閒愛閣來heh，有聽著無？有閒愛閣來看阿媽……」這是我第一擺家己去看阿媽，嘛是上尾一擺。",
          "A-ma2 khoann3 tioh8 goa2 chiann5 hoann-hi2 koh chin oan3-than3: “Goa2 si7 bo5 lou7-iong7 lang5, li2 koh u7-sim e7 siunn7 tioh8 goa2 chit e5 a-ma2.” I theh8 si3-siu3-a2 chhut-lai5 hou7 goan2 chiah8, chhui3--nih kang7-khoan2 it-tit8 liam7 it-tit8 mng7, kong2 long2 be7 soah, A-ju5 che7 ti7 pinn--a2, ma7 m7 chai beh chhong3 siaN2? Boe2--a2 a-ma2 kong2 kah thiam2--a, thinn ma7 beh am3--a, goan2 chiah koann2-kin2 soan, tu2 chong5 chhut khi3 kau3 mng5-kha-khau2, pang5-keng lai7 a-ma2 koh sau-siann sau-siann it-tit8 kong2: “U7-eng5 ai3 koh lai5--heh, u7 thiann--tioh8 bo5? U7-eng5 ai3 koh lai5 khoann3 a-ma2......” Che si7 goa2 te7-it pai2 ka-ti7 khi3 khoann3 a-ma2, ma7 si7 siong7-boe2 chit8 pai2."
        ],
        [
          "林尾媽佇眠床頂倒二十二冬，tai3規身軀的病疼過身去。向望阿媽的靈魂親像蝶仔，衝出伊暗sam3的房間，飛過伊較早種作的茶園，飛過山邊溪崁，飛去伊暝日夢想的天外天。",
          "Na5-boe2-ma2 ti7 bin5-chhng5 teng2 to2 ji7-chap8-ji7 tang, tai3 kui sin-khu e5 penn7-thiann3 koe3-sin--khi3. Ng3-bang7 a-ma2 e5 leng5-hun5 chhin-chhiunn7 iah8-a2, chhiong chhut i am3-sam3 e5 pang5-keng, poe koe3 i khah-cha2 cheng3-choh e5 te5-hng5, poe koe3 soann-pinn khe-kham3, poe khi3 i me5-jit8 bang7-siong2 e5 thinn-goa7-thinn."
        ],
        [
          "風咧吹，風咧吹，蝶仔！蝶仔！你緊飛~緊飛……",
          "Hong leh chhoe, hong leh chhoe, iah8-a2! Iah8-a2! Li2 kin2 poe~ kin2 poe....."
        ]
      ],
      "篇名": "林尾媽"
    },
    {
      "作者": "王麗蜜",
      "段": [
        [
          "有人講台灣是一粒番薯，因為gau5生湠，四界攏是番薯仔囝，嘛是代表這塊土地的性命力真強。毋閣我感覺這種比喻無夠傳神，無法度共台灣在地的性命力完全表達出來。",
          "U7 lang5 kong2 Tai5-oan5 si7 chit8 liap8 han-chi5, in-ui7 gau5 senn-thoann3, si3-ke3 long2si7 han-chi5-a2-kiann2, ma7 si7 tai7-piau2 chit te3 thou2-te7 e5 senn3-mia7-lat8 chin kiong5. M7-koh goa2 kam2-kak chit chiong2 pi2-ju7bo5-kau3 thoan5-sin5, bo5hoat-tou7 ka7 Tai5-oan5 chai7-te7 e5 senn3-mia7-lat8 oan5-choan5 piau2-tat8--chhut-lai5."
        ],
        [
          "Tai7先，欲講的就是台灣親像一隻海翁，佇三百外冬前，咱的祖先就講台江內海像一个海翁窟的地理，肚臍空佇鹿耳門的出海口，所以，這个所在文人薈集，人才輩出，尤其是鄭成功彼當時是按鹿耳門進入，經過台南到安平的，伊本身所傳出來足濟的神話嘛是佮海翁有關。譬如講有一个隱元禪師就講鄭成功是「東海長鯨」來轉世的，將來「歸東即逝」，後來伊的部將有看著伊騎海翁向東爿出海去，無偌久鄭成功就佇安平過身去。遐是海翁的傳說附會佇一代英雄的身上，並且佇台灣加注一寡美麗的神話。毋閣佇tsit-ma2來看台灣，你就會閣較肯定台灣親像一隻海翁。",
          "Tai7-seng, beh kong2--e5 to7-si7 Tai5-oan5 chhin-chhiunn7 chit8 chiah hai2-ang, ti7 sann-pah goa7 tang cheng5, lan2 e5 chou2-sian to7 kong2 Tai5-kang Lai7-hai2 chhiunn7 chit8 e5 hai2-ang-khut e5 te7-li2, tou7-chai5-khangti7 Lok8-ni2-mng5 e5 chhut-hai2-khau2, sou2-i2, chit e5 sou2-chai7 bun5-jin5 hoe7-chip8, jin5-chai5 poe7-chhut, iu5-ki5 si7 Tenn7 Seng5-kong hit-tong-si5 si7 an3 Lok8-ni2-mng5 chin3-jip8, keng-koe3 Tai5-lam5 kau3 An-peng5--e5, i pun2-sin sou2 thoan5--chhut-lai5 chiok che7 e5 sin5-oe7 ma7 si7 kap hai2-ang iu2-koan. Phi3-ju5 kong2 u7 chit8 e5 Un2-goan5 sian5-su to7 kong2 Tenn7 Seng5-kong si7 “tang-hai2 tng5-kiann” lai5 choan2-se3--e5, chiong-lai5 “kui tang chek se3”, au7-lai5 i e5 pou7-chiong3 u7 khoann3 tioh8 ikhia5hai2-ang hiong3 tang-peng5 chhut-hai2--khi3, bo5 joa7 ku2 Tenn7 Seng5-kong to7 ti7 An-peng5 koe3-sin--khi3. He si7 hai2-ang e5 thoan5-soat hu7-hoe7 ti7 it tai7 eng-hiong5 e5 sin-siong7, peng7-chhiann2 ti7 Tai5-oan5 ke chu3 chit8-koa2 bi2-le7 e5 sin5-oe7. M7-koh ti7 chit-ma2 lai5 khoann3 Tai5-oan5, li2 to7 e7 koh-khah kheng2-teng7 Tai5-oan5 chhin-chhiunn7 chit8 chiah hai2-ang."
        ],
        [
          "淡水河親像海翁的喙空，本來是一个美麗的喙空，煞因為污染害伊變成一隻有口臭的海翁，所以咱著毋通予伊破病啊！一定愛好好整治淡水河，恢復伊美麗的面貌。伊的頭殼佇台北，所以，掌握整個台灣的思考佮決策，非常重要，千萬愛保持腦筋清醒才袂走毋著所在。",
          "Tam7-chui2-ho5 chhin-chhiunn7 hai2-ang e5 chhui3-khang, pun2-lai5 si7 chit8 e5 bi2-le7 e5 chhui3-khang, soah in-ui7 u-jiam2 hai7 i pinn3-chiann5 chit8 chiah u7 khau2-chhau3 e5 hai2-ang, sou2-i2 lan2 tioh8 m7-thang hou7 i phoa3-penn7--a! It-teng7 ai3 ho2-ho2 cheng2-ti7 Tam7-chui2-ho5, hoe-hok8 i bi2-le7 e5 bin7-mau7. I e5 thau5-khak ti7 Tai5-pak, sou2-i2, chiang2-akcheng2-ko3 Tai5-oan5 e5 su-kho2 kap koat-chhek, hui-siong5 tiong7-iau3, chhian-ban7 ai3 po2-chhi5 nau2-kin chheng-chhenn2 chiah be7 chau2 m7-tioh8 sou2-chai7."
        ],
        [
          "宜蘭就像海翁頭殼頂的噴水口，所以當地有礁溪溫泉佮冬山河的親水公園等等，並且宜蘭的文化有真濟特色，人才嘛是特別gau5，應該是風水地理媠的關係！",
          "Gi5-lan5 to7 chhiunn7 hai2-ang thau5-khak teng2 e5 phun3-chui2-khau2, sou2-i2 tong-te7 u7 Ta-khe un-choann5 kap Tang-soann-ho5 e5 chhin-chui2 kong-hng5 teng2-teng2, peng7-chhiann2 Gi5-lan5 e5 bun5-hoa3 u7 chin che7 tek8-sek, jin5-chai5 ma7 si7 tek8-piat8 gau5, eng-kai si7 hong-sui2 te7-li2 sui2 e5 koan-he7."
        ],
        [
          "嘉南平原若親像伊的腹肚，內容豐富，腹腸閣大，五穀、水果農產品生甲特別濟閣特別好，所以，這隻海翁從來毋捌枵著。",
          "Ka-lam5 peng5-goan5 na2 chhin-chhiunn7 i e5 pak-tou2, loe7-iong5 hong-hu3, pak-tng5 koh toa7, gou7-kok, chui2-ko2 long5-san2-phin2 senn kah tek8-piat8 che7 koh tek8-piat8 ho2, sou2-i2, chit chiah hai2-ang chiong5-lai5m7 batiau--tioh8."
        ],
        [
          "台南的地理上特殊，因為拄好佇伊的肚臍空，古早人講「一府、二鹿、三艋舺」，台南府城就排第一，自古以來，人才輩出，按留落來的古蹟佮作品就會當了解這个肚臍空孕育偌濟優秀的人才，而且風颱掃袂著，大水淹袂著，地動上細力，廟宇神明上kai3濟，祖先閣攏有保庇，寒天北風閃有離，熱天南風承會著，你講這个所在好抑是毋好咧？",
          "Tai5-lam5 e5 te7-li2 siong7 tek8-su5, in-ui7 tu2-ho2 ti7 i e5 tou7-chai5-khang, kou2-cha2-lang5 kong2 “it Hu2, ji7 Lok8, sann Bang2-kah”, Tai5-lam5 hu2-siann5 to7 pai5 te7-it, chu7 kou2 i2-lai5, jin5-chai5 poe7-chhut, an3 lau5--loh8-lai5 e5 kou2-chek kap chok-phin2 to7 e7-tang3 liau2-kai2 chit e5 tou7-chai5-khang in7-iok8 joa7 che7 iu-siu3 e5 jin5-chai5, ji5-chhiann2 hong-thai sau3 be7 tioh8, toa7-chui2 im be7 tioh8, te7-tang7 siong7 se3-lat8, bio7-u2 sin5-beng5 siong7 kai3 che7, chou2-sian koh long2 u7 po2-pi3, koann5-thinn pak-hong siam2 u7 li7, joah8-thinn lam5-hong sin5 e7 tioh8, li2 kong2 chit e5 sou2-chai7 ho2 iahsi7 m7ho2--leh?"
        ],
        [
          "海翁的尾溜拄仔好佇恆春，你看台灣上南爿的兩个角，親像伊的尾鰭，而且遮是運動上好耍的所在，所以你若欲tshit迌，耍水坐船，來到墾丁就會當綴海翁的尾溜遊透透。",
          "Hai2-ang e5 boe2-liu tu2-a2-ho2 ti7 Heng5-chhun, li2 khoann3 Tai5-oan5 siong7 lam5-peng5 e5 nng7 e5 kak, chhin-chhiunn7 i e5 boe2-ki5, ji5-chhiann2 chia si7 un7-tong7 siong7 ho2-sng2 e5 sou2-chai7, sou2-i2 li2 na7 beh chhit-tho5, sng2 chui2 che7-chun5, lai5-kau3 Khun2-teng to7 e7-tang3 toe3 hai2-ang e5 boe2-liuiu5-thau3-thau3."
        ],
        [
          "上重要的就是伊的龍骨，中央山脈就親像龍骨仝款，每一个關節攏接甲密密密，共規个台灣的身軀弓予實實實，予這隻海翁徛予牢，向世界宣誓，阮絕對袂向惡勢力彎腰，阮真正的名號叫做「台灣」。",
          "Siong7 tiong7-iau3--e5 to7-si7 i e5 liong5-kut, tiong-iong soann-meh8 to7 chhin-chhiunn7 liong5-kut kang7-khoan2, mui2 chit8 e5 koan-chat long2 chiap kah ba7-ba7-ba7, ka7 kui e5 Tai5-oan5 e5 sin-khu keng hou7 chat8-chat8-chat8, hou7 chit chiah hai2-ang khia7 hou7 tiau5, hiong3 se3-kai3 soan-se3, goan2 choat8-tui3 be7 hiong3 ok se3-lek8 oan-io, goan2 chin-chiann3 e5 mia5 ho7-kio3-cho3 “Tai5-oan5”."
        ]
      ],
      "篇名": "台灣像海翁"
    },
    {
      "作者": "姚志龍",
      "段": [
        [
          "「英仔、珠仔恁兩个實在有夠貧惰，下課對學校轉來偌久矣？兩个人猶閣戇戇仔佇遐峙？遐爾懶屍，鴨仔若枵死，看欲去佗位捎鴨卵來煎予恁孝孤？」",
          "“Eng--a2, Chu--a lin2 nng7 e5 sit8-chai7 u7-kau3 pin5-toann7, ha7-kho3 tui3 hak8-hau7 tng2--lai5 joa7 ku2--a? Nng7 e5 lang5 iau2 koh gong7-gong7-a2 ti7 hia chhai7? Hiah-ni7 lan2-si, ah-a2 na7 iau--si2, khoann3 beh khi3 toh-ui7 sa ah-nng7 lai5 chian hou7 lin2 hau3-kou?”"
        ],
        [
          "老爸看我佮二姐珠仔佇遐so5未出門，就大聲喝！阮姊妹仔閣聽著雷公咧霆（老爸的聲音真大聲，若雷公霆咧！），一个就趕緊去捾茭tshi3仔，一个去攑畚擔趕緊出門，較袂去予雷公摃著。閣無偌久就欲歇熱矣！逐日阮攏咧向望，會當緊歇熱，足無情願，宕到公園仔賣西瓜阿花仔的擔仔邊：珠仔！恁今仔日較晏到矣？做我目睭金金相thoo5跤，慘矣！今仔日毋就閣敗市？啊無！西瓜皮哪會遐爾少啊？天欲暗矣！等咧若抾無夠濟西瓜皮，愛閣行去較遠的所在去抾矣！",
          "Lau7-pe7 khoann3 goa2kapji7-che2 Chu--a2 ti7 hia so5 boe7 chhut-mng5, to7 toa7-siann hoah! Goan2 chi2-moe7-a2 koh thiann tioh8 lui5-kong leh tan5 (lau7-pe7 e5 siann-im chin toa7-siann, na2 lui5-kong tan5--leh!), chit8 e5 to7 koann2-kin2 khi3 koann7 ka-chhi3-a2, chit8 e5 khi3 gia5 pun3-tann koann2-kin2 chhut-mng5, khah be7 khi3 hou7 lui5-kong kong3--tioh8. Koh bo5 joa7 ku2 to7 beh hioh-joah8--a! Tak8 jit8 goan2 long2 leh ng3-bang7, e7-tang3 kin2 hioh-joah8, chiok bo5 cheng5-goan7, tong7 kau3 kong-hng5-a2 be7 si-koe A-hoe--a2 e5 tann3-a2 pinn: Chu--a2! Lin2 kin-a2-jit8 khah oann3 kau3--a? Cho3 goa2 bak8-chiu kim-kim siong3 thou5-kha, chham2--a! Kin-a2-jit8 m7 to7 koh pai7-chhi7? Ah8 bo5! Si-koe-phoe5 nah e7 hiah-ni7 chio2 ah? Thinn beh am3--a! Tan2--leh na7 khioh bo5-kau3 che7 si-koe-phoe5, ai3 koh kiann5 khi3 khah hng7 e5 sou2-chai7 khi3 khioh--a!"
        ],
        [
          "「彼塊毋好啦！你看咧！你抾的彼塊食甲攏無半滴紅肉矣！凊彩啦！有就好！」我共阿珠仔應喙：「鴨仔毋免予in食傷好！逐日生出來的卵，也袂加較濟粒！咱兩个嘛無食較濟！Kam2有加食一喙？攏嘛是予大姊佮兄哥in帶便當爾爾！」「恬恬啦！趕緊抾，莫佇遐踅踅唸！」「噯唷喂！俺娘喂！」「是按怎？」「我去予彼塊西瓜皮tshu倒！有夠痛！有夠痛的！」我的目屎強強欲流落來！「目睭愛捎較金咧！就袂滑倒，有按怎無！」「無啦！」「若無，就趕緊peh起來！」我雖然足……足……痛的！好佳哉無流血，學校這領烏色的短裙佮跤腿攏全全thoo5沙仔，凊彩拌拌咧，就閣繼續抾西瓜皮。",
          "“Hit te3 m7ho2--lah! Li2 khoann3--leh! Li2 khioh--e5 hit te3 chiah8 kah long2 bo5 poann3 tih ang5-bah--a! Chhin3-chhai2--lah! U7 to7 ho2!” Goa2 ka7 A-chu--a2 in3-chhui3: “Ah-a2m7 bian2hou7 in chiah8 siunn ho2! Tak8 jit8 senn--chhut-lai5 e5 nng7, ia7 be7 ke khah che7 liap8! Lan2 nng7 e5 ma7 bo5 chiah8 khah che7! Kam2 u7 ke chiah8 chit8 chhui3? Long2 ma7 si7 hou7 toa7-chi2 kap hiann-ko in toa3 pian7-tong nia7-nia7!”“Tiam7-tiam7--lah! Koann2-kin2 khioh, mai3 ti7 hia seh8-seh8-liam7!”“Aih-ioh-oeh! An2-nia5-oeh!” “Si7 an2-choann2?” “Goa2 khi3 hou7 hit te3 si-koe-phoe5 chhu-to2! U7-kau3 thiann3! U7-kau3 thiann3--e5!” Goa2 e5 bak8-sai2 kiong7-kiong7 beh lau5--loh8-lai5! “Bak8-chiu ai3 sa khah kim--leh! To7 be7 kut8-to2, u7 an2-choann2--bo5!” “Bo5--lah!” “Na7 bo5, to7 koann2-kin2 peh--khi2-lai5!” Goa2 sui-jian5 chiok...... chiok...... thiann3--e5! Ho2 ka-chai3 bo5 lau5-hoeh, hak8-hau7 chit nia2 ou-sek e5 te2-kun5 kap kha-thui2 long2 choan5-choan5 thou5-soa-a2, chhin3-chhai2 poann7-poann7--leh, to7 koh ke3-siok8 khioh si-koe-phoe5."
        ],
        [
          "「珠仔！是講：鴨仔哪會tho2死gau5食的！」「叫我阿姊啦！教攏袂會？」「咱母仔毋才飼八隻鴨仔爾爾？」「英仔你實在有夠厚話，茭tshi3仔欲滇矣閣抾兩塊仔就好矣！若無，傷過頭重，咱就扛袂轉去！」「姊仔！這句話我上愛聽，好矣！好矣！」「茭tshi3仔滿出來矣！英仔你行後面，我行tai7先，畚擔著愛kue2佇肩胛頭頂，著kue2 hoo7好，毋通搖來搖去，慢慢仔行，毋通青狂。」",
          "“Chu--a2! Si7 kong2: ah-a2 nah e7 tho2 si2 gau5 chiah8--e5!” “Kio3 goa2 a-chi2--lah!Ka3 long2 be7-e7?” “Lan2 bu2--a2 m7-chiah chhi7 peh chiah ah-a2 nia7-nia7?” “Eng--a2 li2 sit8-chai7 u7-kau3 kau7-oe7, ka-chhi3-a2 beh tinn7--a koh khioh nng7-te3-a2 to7 ho2--a! Na7 bo5, siunn koe3-thau5 tang7, lan2 to7 kng be7 tng2--khi3!” “Chi2--a2! Chit ku3 oe7 goa2 siong7 ai3 thiann, ho2--a!Ho2--a!” “Ka-chhi3-a2 moa2--chhut-lai5-a! Eng--a2 li2 kiann5 au7-bin7, goa2 kiann5 tai7-seng, pun3-tann tioh8 ai3 koe2 ti7 keng-kah-thau5 teng2, tioh8 koe2 hou7 ho2, m7-thang io5 lai5 io5 khi3, ban7-ban7-a2 kiann5, m7-thang chhenn-kong5.”"
        ],
        [
          "自按呢阮兩个姊妹仔tong7啊tong7，扛一下久，我閣感覺有夠重的，我就偷偷仔共茭tshi3仔徙去較頭前咧，Hah！Hah！窮分？姊仔！這擺就無感覺著矣！",
          "Chu7 an2-ne goan2 nng7 e5 chi2-moe7-a2 tong7-ah tong7, kng chit8-e7 ku2, goa2 koh kam2-kak u7-kau3 tang7--e5, goa2 to7 thau-thau-a2 ka7 ka-chhi3-a2 soa2khi3 khah thau5-cheng5--leh, Hah! Hah! Kheng5-hun? Chi2--a2! Chit pai2 to7 bo5 kam2-kak--tioh8--a!"
        ],
        [
          "「你kam2猶閣會記得？頂禮拜，咱佇公園仔的糞埽堆，看著幾若粒大大粒的西瓜囥佇遐，咱兩个歡喜甲拚命mooh兩粒轉去厝裡，結果咧？剖開才知影已經攏lok8去矣（臭hong矣），規粒西瓜內底攏是臭酸水爾爾。」「閣講！攏嘛你！講抾倒去厝裡就有西瓜通食，咱才會加了力的！姊仔！咱實在足歹命的！下課著愛做工課、愛抾……」「袂-bai2矣啦！咱阿兄in才讀初中的著愛擔屎去田裡蔭肥，後擺你若較大漢，阿爸若叫你去擔，你kam2欲！」「無愛！彼有夠臭的！我抑是西瓜皮罔抾，較袂身軀若去予大肥噴著就臭konn-konn。」",
          "“Li2 kam2 iau2 koh e7-ki3-tit? Teng2 le2-pai3, lan2 ti7 kong-hng5-a2 e5 pun3-so3-tui, khoann3 tioh8 kui2-na7 liap8 toa7-toa7-liap8 e5 si-koe khng3 ti7 hia, lan2 nng7 e5 hoann-hi2 kah piann3-mia7 mouh nng7 liap8 tng2khi3 chhu3--nih, kiat-ko2--leh? Phoa3--khui chiah chai-iann2 i2-keng long2 lok8--khi3-a (chhau3-hong--a), kui liap8 si-koe lai7-te2 long2 si7 chhau3-sng-chui2 nia7-nia7.”“Koh kong2! Long2 ma7 li2! Kong2 khioh to3khi3 chhu3--nih to7 u7 si-koe thang chiah8, lan2 chiah e7 ke liau2 lat8--e5! Chi2--a2! Lan2 sit8-chai7 chiok phainn2-mia7--e5! Ha7-kho3 tioh8-ai3 cho3 khang-khoe3, ai3 khioh......” “Be7-bai2--a-lah! Lan2 a-hiann in chiah thak8 chhou-tiong--e5 tioh8-ai3 tann sai2 khi3 chhan5--nih in3-pui5, au7-pai2 li2 na7 khah toa7-han3, a-pa na7 kio3 li2 khi3 tann, li2kam2 beh!” “Bo5-ai3! He u7-kau3 chhau3--e5! Goa2 iahsi7 si-koe-phoe5 bong2 khioh, khah be7 sin-khu na7 khi3 hou7 toa7-pui5 phun3--tioh8 to7 chhau3-konn-konn.”"
        ],
        [
          "話講煞，也欲行到厝裡矣！毋閣嘛愛閣行十外分咧！行甲規身軀汗，到門口猶無通歇睏，著愛閣踅去厝後飼鴨仔，共西瓜皮khian入去鴨牢仔予鴨仔食，彼陣鴨仔枵-sa3-sa3，真緊就嘮甲賰青苹苹的西瓜皮爾爾。",
          "Oe7 kong2 soah, ia7 beh kiann5 kau3 chhu3--nih-a!M7-koh ma7 ai3 koh kiann5 chap8 goa7 hun--leh! Kiann5 kah kui sin-khu koann7, kau3 mng5-khau2 iau2 bo5 thang hioh-khun3, tioh8-ai3 koh seh8 khi3 chhu3-au7 chhi7 ah-a2, ka7 si-koe-phoe5 khian jip8khi3 ah-tiau5-a2 hou7 ah-a2 chiah8, hittin7 ah-a2 iau-sa3-sa3, chin kin2 to7 lo kah chhun chhenn-piang3-piang3 e5 si-koe-phoe5 nia7-nia7."
        ],
        [
          "食飯矣！食飯矣！閣是炒芹菜，真大盤的芹菜食起來若咧哺草咧！有夠歹食的，「阿母！ing暗的芹菜哪會遮柯？」「戇囝的！幼的攏提去賣矣！較幼的芹菜價數較好，像這較柯的無人欲買的著愛家己食，你kam2毋捌聽過？『賣瓷的食缺』！」「母仔！你咧講啥貨？」「這就是古早人咧講的，賣瓷仔碗的，in家己攏嘛用較bai2的、有缺喙的毋甘討捔的碗！」",
          "Chiah8-png7--a! Chiah8-png7--a! Koh si7 chha2 khin5-chhai3, chin toa7-poann5 e5 khin5-chhai3 chiah8--khi2-lai5 na2 leh pou7 chhau2--leh! U7-kau3 phainn2-chiah8--e5, “A-bu2! Eng-am3 e5 khin5-chhai3 nah e7 hiah koa?” “Gong7-kiann2--e5! Iu3--e5 long2 theh8 khi3 be7--a! Khah iu3 e5 khin5-chhai3 ke3-siau3 khah ho2, chhiunn7 chekhahkoa--e5 bo5 lang5 beh be2--e5 tioh8-ai3 ka-ti7 chiah8, li2 kam2m7 batthiann--koe3? `Be7 hui5-a2--e5 chiah8 khih'!” “Bu2--a2! Li2 leh kong2 siann2-hoe3?” “Che to7-si7 kou2-cha2-lang5 leh kong2--e5, be7 hui5-a2-oann2--e5,inka-ti7 long2 ma7 iong7 khah bai2--e5, u7 khih-chhui3--e5 m7-kam tho2-kak8 e5 oann2!”"
        ]
      ],
      "篇名": "菜poo2卵"
    },
    {
      "作者": "陳意超演說／黃美慈整理",
      "段": [
        [
          "有人講：『蒙娜麗莎』的文文仔笑，迷人閣kai3高尚。毋知逐家意見如何？啊若我的看法是，阮阿母的笑容是通世界上kai3美麗的。阮阿母性地好閣有度量，毋管人按怎ka7偏，伊永遠笑笑仔，攏袂受氣。厝邊隔壁攏講阮阿母就親像醉彌勒仝款，足有量的。阮阿母人非常樂觀，若像攏毋知影煩惱是啥乜？閣較濟的工課，閣較困難的問題，伊一定是歡歡喜喜來ka7看待。伊定定咧講：「食苦若食補。做人啊！毋通怨天怨地。艱苦嘛是一世人，歡喜嘛是一世人，笑笑仔較好過日啦！」",
          "U7 lang5 kong2: 『蒙娜麗莎』e5 bun5-bun5-a2 chhio3, be5--lang5 koh kai3 ko-siong2.M7 chaitak8-ke i3-kian3 ju5-ho5? Ah8 na7 goa2 e5 khoann3-hoat si7, goan2 a-bu2 e5 chhio3-iong5 si7 thong se3-kai3 siong7 kai3 bi2-le7--e5. Goan2 a-bu2 seng3-te7 ho2 koh u7 tou7-liong7, m7-koan2 lang5 an2-choann2 ka7 phinn, i eng2-oan2 chhio3-chhio3-a2, long2 be7 siu7-khi3. Chhu3-pinn keh-piah long2 kong2 goan2 a-bu2 to7 chhin-chhiunn7 chui3-mi5-lek8 kang7-khoan2, chiok u7-liong7--e5. Goan2 a-bu2 lang5 hui-siong5 lok8-koan, na2-chhiunn7 long2 m7 chai-iann2 hoan5-lo2 si7 siann2-mih? Koh-khah che7 e5 khang-khoe3, koh-khah khun3-lan5 e5 bun7-te5, i it-teng7 si7 hoann-hoann hi2-hi2 lai5 ka7 khoann3-thai7. I tiann7-tiann7 leh kong2: “Chiah8 khou2 na2 chiah8 pou2.Cho3 lang5 ah! M7-thang oan3 thinn oan3 te7. Kan-khou2 ma7 si7 chit8-si3-lang5, hoann-hi2 ma7 si7 chit8-si3-lang5, chhio3-chhio3-a2 khah ho2 koe3-jit8--lah!”"
        ],
        [
          "有tang時仔看著我，因為隔日欲考試，煩惱甲憂頭結面，這个時陣，伊就叫我起去眠床反死狗仔栽。阿母講：「共頭殼內的物件tshik8-tshik8咧，按呢記較會牢。」這个時陣，我就會peh起去眠床頂，反予阿母看，阿母就笑甲軟腰，目睭sa-bui仔sa-bui。",
          "U7 tang-si5-a2 khoann3 tioh8 goa2, in-ui7 keh-jit8 beh kho2-chhi3, hoan5-lo2 kah iu-thau5-kat-bin7, chit e5 si5-chun7, i to7 kio3 goa2 khi2khi3 bin5-chhng5 peng2 si2-kau2-a2-chai. A-bu2 kong2: “Ka7 thau5-khak lai7 e5 mih8-kiann7 chhek8-chhek8--leh, an2-ne ki3 khah e7 tiau5.” Chit e5 si5-chun7, goa2 to7 e7 peh khi2khi3 bin5-chhng5 teng2, peng2 hou7 a-bu2 khoann3, a-bu2 to7 chhio3 kah nng2-io, bak8-chiu sa-bui-a2 sa-bui."
        ],
        [
          "阿母看逐項代誌攏足有趣味，伊拄著人，不管是熟似抑是生份，一定是笑面相款待。阮阿爸講：「當初，就是因為佮意阿母的笑容，毋才會拚命jiok來做某。」聽著阿爸講按呢，阿母是面仔紅紅，笑甲若玫瑰花咧開仝款。阮厝內面阿母若有佇咧，阮就有笑容通好看。",
          "A-bu2 khoann3 tak8 hang7 tai7-chi3 long2 chiok u7 chhu3-bi7, i tu2 tioh8 lang5, put-koan2 si7 sek8-sai7 iahsi7 chhinn-hun7, it-teng7 si7 chhio3-bin7 sann khoan2-thai7. Goan2 a-pa kong2: “Tong-chhoe, to7-si7 in-ui7 kah-i3 a-bu2 e5 chhio3-iong5, m7-chiah e7 piann3-mia7 jiok lai5 cho3 bou2.” Thiann tioh8 a-pa kong2 an2-ne, a-bu2 si7 bin7-a2 ang5-ang5, chhio3 kah na2 mui5-kui3-hoe leh khui kang7-khoan2. Goan2 chhu3 lai7-bin7 a-bu2 na7 u7 ti7--leh, goan2 to7 u7 chhio3-iong5 thang ho2 khoann3."
        ],
        [
          "我的成績，一向是普通普通，有tang時仔吊車尾，家己看著嘛歹勢。毋閣，阿母攏毋捌因為我考bai2，就予我食膨餅，伊講冊認真讀就好矣，讀無嘛無要緊，人講：「一枝草一點露，一人gau5一步，天公總是會予咱路行。」雖然阿母按呢講，毋閣我知影，我若是有好成績，伊一定會足歡喜的。所以我偷改分數，得著第七名，彼工轉去，共阿母報告好消息，真奇怪，阿母無笑容，顛倒予我食膨餅。原來老師早就發現矣，先我一步，敲電話予阿母。我只有頭犁犁老實承認毋著。阿母kan-na輕輕仔講：「知影毋著，後改就毋通按呢。」我才徹底覺悟講人愛跤踏實地才是正路，靠家己拍拚得著成功，阿母才有笑容。",
          "Goa2 e5 seng5-chek, it-hiong3 si7 phou2-thong phou2-thong, u7 tang-si5-a2 tiau3-chhia-boe2, ka-ti7 khoann3 tioh8 ma7 phainn2-se3. M7-koh, a-bu2 long2m7 batin-ui7 goa2 kho2 bai2, to7 hou7 goa2 chiah8 phong3-piann2, i kong2 chheh jin7-chin thak8 to7 ho2--a, thak8 bo5 ma7 bo5 iau3-kin2, lang5 kong2: “Chit8 ki chhau2 chit8 tiam2 lou7, chit8 lang5 gau5 chit8 pou7, thinn-kong chong2-si7e7 hou7 lan2 lou7 kiann5.” Sui-jian5 a-bu2 an2-ne kong2, m7-koh goa2 chai-iann2, goa2 na7si7 u7 ho2 seng5-chek, i it-teng7 e7 chiok hoann-hi2--e5. Sou2-i2 goa2 thau kai2 hun-sou3, tit tioh8 te7-chhit-mia5, hit kang tng2--khi3, ka7 a-bu2 po3-ko3 ho2 siau-sit, chin ki5-koai3, a-bu2 bo5 chhio3-iong5, tian-to3 hou7 goa2 chiah8 phong3-piann2. Goan5-lai5 lau7-su cha2 to7 hoat-hian7--a, seng goa2 chit8 pou7, kha3 tian7-oe7 hou7 a-bu2.Goa2 chi2-u7 thau5le5-le5 lau2-sit8 seng5-jim7 m7-tioh8.A-bu2 kan-na khin-khin-a2 kong2: “Chai-iann2 m7-tioh8, au7-kai2 to7 m7-thang an2-ne.” Goa2 chiah thiat-te2 kak-ngou7 kong2 lang5 ai3 kha tah8sit8-te7 chiah si7 chiann3-lou7, kho3 ka-ti7 phah-piann3 tit tioh8 seng5-kong, a-bu2 chiah u7 chhio3-iong5."
        ]
      ],
      "篇名": "阿母的笑容"
    },
    {
      "作者": "呂宇寧",
      "段": [
        [
          "阮「妹妹」毋是人，伊是一隻狗，因為我是厝裡上細漢的，所以我足希望有一个弟弟抑是妹妹；我將伊當做是我的妹妹，伊的名叫做「小乖」。伊是按怎來阮兜的？講來嘛真拄好。自細漢我就希望有一隻狗仔，毋閣，爸爸毋予我飼，爸爸講飼狗仔足麻煩的；但是有一擺，阿媽抾著一隻狗仔，伊就問我kam2欲飼，我一看著這隻狗就足佮意，伊足古錐，所以我一直求阮爸爸；了後，阮爸爸只好予我飼。我家己騎孔明車去將這隻狗仔載轉來，伊足細隻的，比我的手較大一點點仔nia5。我將伊載轉來了後，阮全家攏足佮意伊，爸爸泡牛奶予伊食，我看伊佇咧食牛奶的模樣是足古錐的，我佮阿兄、阿姊替伊號名，雖然我一開始叫伊「小乖」，毋閣，後來我攏嘛凊彩叫，所以伊的名閣有足濟的。",
          "Goan2 “me-me” m7si7 lang5, i si7 chit8 chiah kau2, in-ui7 goa2 si7 chhu3--nih siong7 se3-han3--e5, sou2-i2 goa2 chiok hi-bang7 u7 chit8 e5 ti-ti iahsi7 me-me; goa2 chiong i tong3-cho3 si7 goa2 e5 me-me, i e5 mia5 kio3-cho3 “Sio2-koai”.I si7 an2-choann2 lai5 goan2 tau--e5? Kong2--lai5 ma7 chin tu2-ho2. Chu7 se3-han3 goa2 to7 hi-bang7 u7 chit8 chiah kau2-a2, m7-koh, pa-pa m7 hou7 goa2 chhi7, pa-pa kong2 chhi7 kau2-a2 chiok ma5-hoan5--e5; tan7-si7 u7 chit8 pai2, a-ma2 khioh tioh8 chit8 chiah kau2-a2, i to7 mng7 goa2 kam2 beh chhi7, goa2 chit8 khoann3 tioh8 chit chiah kau2 to7 chiok kah-i3, i chiok kou2-chui, sou2-i2 goa2 it-tit8 kiu5 goan2 pa-pa; liau2-au7, goan2 pa-pa chi2-ho2hou7 goa2 chhi7.Goa2 ka-ti7 khia5 khong2-beng5-chhia khi3 chiong chit chiah kau2-a2 chai3--tng2-lai5, i chiok se3 chiah--e5, pi2 goa2 e5 chhiu2 khah toa7 chit8-tiam2-tiam2-a2 nia5. Goa2 chiong i chai3--tng2-lai5 liau2-au7, goan2 choan5-ke long2 chiok kah-i3--i, pa-pa phau3 gu5-leng hou7 i chiah8, goa2 khoann3 iti7leh chiah8 gu5-leng e5 bou5-iunn7 si7 chiok kou2-chui--e5, goa2 kap a-hiann, a-chi2 the3 i ho7-mia5, sui-jian5 goa2 chit8 khai-si2 kio3 i “Sio2-koai”, m7-koh, au7-lai5 goa2 long2 ma7 chhin3-chhai2 kio3, sou2-i2 i e5 mia5 koh u7 chiok che7--e5.。"
        ],
        [
          "伊真正是我的妹妹，伊陪我耍，聽我講話，我無歡喜的時陣，伊陪佇我的身軀邊，我的心事攏kan-na會共伊講；有時陣，伊恬恬坐佇我的身軀邊，有時陣，伊會用舌來共我舐，親像是佇咧安慰我，叫我莫哭；伊嘛是足愛耍的，定定走出去，就毋知通轉來，攏愛我去tshue7伊轉來。每擺我食著好食的物件，攏會提予伊食；有伊佇咧彼段日子，我真正足快樂的。",
          "I chin-chiann3 si7 goa2 e5 me-me, i poe5 goa2 sng2, thiann goa2 kong2-oe7, goa2 bo5 hoann-hi2 e5 si5-chun7, i poe5 ti7 goa2 e5 sin-khu pinn, goa2 e5 sim-su7 long2 kan-na e7 ka7 i kong2; u7 si5-chun7, i tiam7-tiam7 che7 ti7 goa2 e5 sin-khu pinn, u7 si5-chun7, i e7 iong7 chih8 lai5 ka7 goa2 chinn7, chhin-chhiunn7 si7 ti7leh an-ui3--goa2, kio3 goa2 mai3 khau3; i ma7 si7 chiok ai3 sng2--e5, tiann7-tiann7 chau2--chhut-khi3, to7m7 chaithang tng2--lai5, long2 ai3 goa2 khi3 chhoe7 i tng2--lai5. Mui2 pai2 goa2 chiah8 tioh8 ho2-chiah8 e5 mih8-kiann7, long2 e7 theh8 hou7 i chiah8; u7 i ti7leh hit toann7 jit8-chi2, goa2 chin-chiann3 chiok khoai3-lok8--e5."
        ],
        [
          "真可惜，佇伊五歲的時陣，因為破病煞來死去，我足傷心的；我艱苦兩三年，每擺若想著伊，就一直流目屎，佇彼段時間，我攏無愛tshap人，無愛講話，家己過家己的生活，做家己的代誌；其實嘛毋是kan-na我艱苦，阮規家伙仔攏足傷心的，只是無講出來nia5。",
          "Chin kho2-sioh, ti7 i gou7 hoe3 e5 si5-chun7, in-ui7 phoa3-penn7 soah lai5 si2--khi3, goa2 chiok siong-sim--e5; goa2 kan-khou2 nng7 sann ni5, mui2 pai2 na7 siunn7 tioh8 i, to7 it-tit8 lau5 bak8-sai2, ti7 hit toann7 si5-kan, goa2 long2 bo5-ai3 chhap--lang5, bo5-ai3 kong2-oe7, ka-ti7 koe3 ka-ti7 e5 seng-oah8, cho3 ka-ti7 e5 tai7-chi3; ki5-sit8 ma7 m7si7 kan-na goa2 kan-khou2, goan2 kui-ke-hoe2-a2 long2 chiok siong-sim--e5, chi2-si7 bo5 kong2--chhut-lai5 nia5."
        ],
        [
          "我真正足愛我的妹妹，雖然伊袂講話，但是伊有一粒足體貼的心，我永遠攏袂將伊放袂記得；到tsit-ma2，我攏毋敢閣飼狗，雖然我也是足佮意狗仔，但是，我毋敢飼，我驚講我若閣飼狗，會想起「小乖」，我就足傷心的。",
          "Goa2 chin-chiann3chiokai3 goa2 e5 me-me, sui-jian5 i be7 kong2-oe7, tan7-si7 i u7 chit8 liap8 chiok the2-thiap e5 sim, goa2 eng2-oan2 long2 be7 chiong i pang3 be7 ki3--tit; kau3 chit-ma2, goa2 long2m7 kann2koh chhi7-kau2, sui-jian5 goa2 ia7 si7 chiok kah-i3 kau2-a2, tan7-si7, goa2m7 kann2chhi7, goa2 kiann kong2 goa2 na7 koh chhi7-kau2, e7 siunn7-khi2 “Sio2-koai”, goa2 to7 chiok siong-sim--e5."
        ]
      ],
      "篇名": "阮「妹妹」"
    },
    {
      "作者": "曾裕櫑",
      "段": [
        [
          "阮阿媽是一个慈愛擱骨力的序大人，平常時仔，伊定定去的所在就是伊的菜園仔，遐是伊希望的所在，遐是伊運動的所在，遐嘛是伊變魔術的所在。",
          "Goan2 a-ma2 si7 chit8 e5 chu5-ai3 koh kut-lat8 e5 si7-toa7-lang5, peng5-siong5 si5-a2, i tiann7-tiann7 khi3 e5 sou2-chai7 to7-si7 i e5 chhai3-hng5-a2, hia si7 i hi-bang7 e5 sou2-chai7, hia si7 i un7-tong7 e5 sou2-chai7, hia ma7 si7 i pian3 mou5-sut8 e5 sou2-chai7."
        ],
        [
          "阿媽的菜園仔無偌大，差不多一間教室大，有種茄子、hiam薑仔、蕹菜、白菜、菠菱仔……足濟種足濟種的菜。阿媽欲掘菜股，掖菜子、沃水、落肥、剾草，工課濟甲做攏袂煞。原本是一塊拋荒的土地，經過阿媽的妙手佮拍拚，tsit-ma2已經變做一股一股的菜股矣。掖落的菜子無偌久就發芽，沃水了後直直大欉，遐的菜相爭大欉，拚看啥人較gau5大，實在有夠趣味的。",
          "A-ma2 e5 chhai3-hng5-a2 bo5 joa7 toa7, chha-put-to chit8 keng kau3-sek toa7, u7 cheng3 kio5-a2, hiam-kiunn-a2, eng3-chhai3, peh8-chhai3, poe-leng5-a2...... chiok che7 chiong2 chiok che7 chiong2 e5 chhai3. A-ma2 beh kut8 chhai3-kou2, ia7 chhai3-chi2, ak-chui2, loh8-pui5, khauchhau2, khang-khoe3 che7 kah cho3 long2 be7 soah. Goan5-pun2 si7 chit8 te3 pha-hng e5 thou2-te7, keng-koe3 a-ma2 e5 biau7-chhiu2 kap phah-piann3, chit-ma2 i2-keng pian3-cho3 chit8 kou2 chit8 kou2 e5 chhai3-kou2--a. Ia7--loh8 e5 chhai3-chi2 bo5 joa7 ku2 to7 puh-inn2, ak-chui2 liau2-au7 tit8-tit8 toa7-chang5, hiah-e5 chhai3 sio-chinn toa7-chang5, piann3 khoann3 siann2-lang5 khah gau5 toa7, sit8-chai7 u7-kau3 chhu3-bi7--e5."
        ],
        [
          "阿媽嘛有種菜瓜，伊買菜栽來種佇thoo5裡，落粗糠佮雞屎肥，搭棚仔予伊旋藤，愈發愈長，愈發愈濟，閣來就開大大蕊黃色的花，蜂仔佮細隻蝶仔攏會來採花蜜。無偌久就生出菜瓜條仔，吊甲規棚仔攏是，對棚仔跤看過，大大細細的菜瓜，毋知有偌濟呢？臭腥龜仔、草蜢仔、菜蟲嘛來鬥鬧熱，阿媽的菜園仔變甲像花園，對遠遠看過去，ka2-na2一塊彩色的花仔布，有青色的、黃色的、茄仔色的。我共阿媽講：「阿媽，你ka2-na2咧變魔術咧，手比比咧，菜園仔就變出足濟無仝款的菜。」",
          "A-ma2 ma7 u7 cheng3 chhai3-koe, i be2 chhai3-chai lai5 cheng3 ti7 thou5--nih, loh8 chhou-khng kap ke-sai2-pui5, tah penn5-a2 hou7 i soan-tin5, ju2 hoat ju2 tng5, ju2 hoat ju2 che7, koh lai5 to7 khui toa7-toa7-lui2 ng5-sek e5 hoe, phang-a2 kap se3chiah tiap8-a2 long2 e7 lai5 chhai2 hoe-bit8. Bo5 joa7 ku2 to7 senn chhut chhai3-koe-tiau5-a2, tiau3 kah kui penn5-a2 long2 si7, tui3 penn5-a2 kha khoann3--koe3, toa7-toa7 se3-se3 e5 chhai3-koe,m7 chaiu7 joa7 che7 neh? Chhau3-chhinn-ku-a2, chhau2-me2-a2, chhai3-thang5 ma7 lai5 tau3-lau7-jiat8, a-ma2 e5 chhai3-hng5-a2 pian3 kah chhiunn7 hoe-hng5, tui3 hng7-hng7 khoann3--koe3-khi3, ka2-na2 chit8 te3 chhai2-sek e5 hoe-a2-pou3, u7 chhenn-sek--e5, ng5-sek--e5, kio5-a2-sek--e5. Goa2 ka7 a-ma2 kong2: “A-ma2, li2 ka2-na2 leh pian3 mou5-sut8--leh, chhiu2 pi2-pi2--leh, chhai3-hng5-a2 to7 pian3 chhut chiok che7 bo5 kang7-khoan2 e5 chhai3.”"
        ],
        [
          "阮tua3 土城，歇睏日才轉去阿媽兜，我佮小弟上愛去菜園仔tshit迌，jiok草蜢仔、掠金龜仔，耍甲毋知人，小弟會tua3 菜股放尿，伊講：「欲共阿媽鬥沃肥」。阿媽會趕緊去提一寡水共放尿的所在沃沃咧。阿媽講「若無，會鹹鹹死。唉！恁遮的囡仔生雞卵的無，放雞屎的有啦。」菜園仔的菜愈來愈媠，愈來愈大欉，攏是阿媽愛心照顧的結果。",
          "Goan2 toa3 Thou5-siann5, hioh-khun3-jit8 chiah tng2khi3 a-ma2 tau, goa2 kap sio2-ti7 siong7 ai3 khi3 chhai3-hng5-a2 chhit-tho5, jiok chhau2-me2-a2, liah8 kim-ku-a2, sng2 kahm7 chai-lang5, sio2-ti7 e7 toa3 chhai3-kou2 pang3-jio7, i kong2: “Beh ka7 a-ma2 tau3 ak-pui5”. A-ma2 e7 koann2-kin2 khi3 theh8 chit8-koa2 chui2 ka7 pang3-jio7 e5 sou2-chai7 ak-ak--leh.A-ma2 kong2 “Na7 bo5, e7 kiam5-kiam5--si2. Aih! Lin2 chiah-e5 gin2-a2 senn ke-nng7--e5 bo5, pang3 ke-sai2--e5 u7--lah.” Chhai3-hng5-a2 e5 chhai3 ju2 lai5 ju2 sui2, ju2 lai5 ju2 toa7-chang5, long2 si7 a-ma2 ai3-sim chiau3-kou3 e5 kiat-ko2."
        ],
        [
          "阮若欲轉去土城的時陣，阿媽會挽足濟菜予阮紮轉來。阿媽講：「家己種的菜無農藥，食了較安心。」阮若食著阿媽種的菜，就想著會曉變魔術的阿媽，閣較感受著阿媽對阮的疼心佮愛心。",
          "Goan2 na7 beh tng2khi3 Thou5-siann5 e5 si5-chun7, a-ma2 e7 ban2 chiok che7 chhai3 hou7 goan2 chah--tng2-lai5. A-ma2 kong2: “Ka-ti7 cheng3 e5 chhai3 bo5 long5-ioh8, chiah8 liau2 khah an-sim.” Goan2 na7 chiah8 tioh8 a-ma2 cheng3 e5 chhai3, to7 siunn7 tioh8 e7-hiau2 pian3 mou5-sut8 e5 a-ma2, koh-khah kam2-siu7 tioh8 a-ma2 tui3 goan2 e5 thiann3-sim kap ai3-sim."
        ]
      ],
      "篇名": "阿媽的菜園仔"
    }
  ]
}
