{
  "作者": "顏信星",
  "出版年": "1992",
  "出版者": "台灣教會公報社",
  "文類": "散文",
  "書寫系統": "漢羅",
  "資料": [
    {
      "段": [
        [
          "少年立志出家門，受風受雨無人問。天邊海角四界chng3，舞kah腰酸腳手軟。",
          "Siau3-lian5 lip8-chi3 chhut ka-mng5,  Siu7 hong siu7 hou7 bo5 lang5 mng7.  ThiN-piN-hai2-kak si3-koe3 chng3,  Bu2 kah io sng kha-chhiu2 nng2."
        ],
        [
          "如今toa3著白頭毛，望穿秋水難倒轉。回鄉e5路長koh遠，空留滿腹苦心腸。",
          "Ju5-kim toa3 tioh8 peh8-thau5-mng5,  Bong7-chhoan-chhiu-sui2 lan5 to3-tng2.  Hoe5-hiong e5 lou7 tng5 koh hng7,  Khong liu5 moa2-pak khou2 sim-tng5."
        ],
        [
          "年關又koh逼近，想著濟濟流浪ti7海外e5鄉親，將心比心，同情e5目屎，boe7禁--tit為in一滴一滴流--出-來。烏名單ah！烏名單！Bih ti7 lin2後壁e5 hit粒歹心肝，beh到ti7時，你才會聽著人性e5呼喚hou7有心落葉歸根e5蕃薯，倒轉來in暝日數念e5台灣。",
          "Ni5-koan iu7 koh pek-kin7, siuN7 tioh8 choe7-choe7 liu5-long7 ti7 hai2-goa7 e5 hiong-chhin, chiong sim pi2 sim, tong5-cheng5 e5 bak8-sai2, boe7-kim3--tit ui7 in chit8 tih chit8 tih lau5--chhut-lai5. Ou-mia5-toaN ah! Ou-mia5-toaN! Bih ti7 lin2 au7-piah e5 hit liap8 phaiN2 sim-koaN, beh kau3 ti7-si5, li2 chiah oe7 thiaN tioh8 jin5-seng3 e5 hou-hoan3 hou7 u7 sim loh8-hioh8-kui-kin e5 han-chi5, to3-tng2 lai5 in mi5-jit8 siau3-liam7 e5 Tai5-oan5."
        ]
      ],
      "篇名": "Oo-mia5-tuann ah"
    }
  ]
}
