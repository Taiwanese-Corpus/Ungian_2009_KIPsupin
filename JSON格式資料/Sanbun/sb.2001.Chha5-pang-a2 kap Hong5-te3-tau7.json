{
  "作者": "Ami",
  "出版年": "2001",
  "出版者": "TGB學生台語文促進會",
  "文類": "散文",
  "書寫系統": "漢羅",
  "資料": [
    {
      "段": [
        [
          "Goa2上會記得細han3食飯e5經驗，che是siann2-mih款滋味--leh？ Goa2感覺是1個有笑聲koh鬧熱e5食飯滋味。 聽看mai7 goa2細han3印象上深e5 tai7-chi3。",
          "Goa2 siong7 e7 ki3-tit se3-han3 chiah8-png7 e5 keng-giam7, che si7 siann2-mih khoan2 chu-bi7--leh? Goa2 kam2-kak si7 1 e5 u7 chhio3-siann koh lau7-jiat8 e5 chiah8-png7 chu-bi7. Thiann khoann3 mai7 goa2 se3-han3 in3-siong2 siong7 chhim e5 tai7-chi3."
        ],
        [
          "Goa2 ui3國小1年到3年long2 toa3 ti7花蓮，toa3 e5厝是3樓e5公寓。",
          "Goa2 ui3 kok-sio2 1 ni5 kau3 3 ni5 long2 toa3 ti7 Hoa-lian, toa3 e5 chhu3 si7 3 lau5 e5 kong-u2."
        ],
        [
          "Tak8工放學tng2--來e5時，腹tou2 iau iau，這個時chun7上期待--e5是a母煮e5菜。 所以中tau3 e5時goa2 kap pe7母就圍ti7 1隻細桌a2食飯。",
          "Tak8-kang pang3-oh8 tng2--lai5 e5 si5, pak-tou2 iau iau, chit e5 si5-chun7 siong7 ki5-thai7--e5 si7 a-bu2 chu2 e5 chhai3. Sou2-i2 tiong-tau3 e5 si5 goa2 kap pe7-bu2 to7 ui5 ti7 chit8 chiah se3 toh-a2 chiah8-png7."
        ],
        [
          "Goan2 long2 ai3食皇帝豆un3 oa-sa2-bih，koh hiam koh好食。 若是無se3-ji7 un3 siunn che7，就會hiam kah面紅紅，目屎ma7一直流，hiam是hiam，但是hit種味真讚。",
          "Goan2 long2 ai3 chiah8 hong5-te3-tau7 un3 oa-sa2-bih, koh hiam koh ho2-chiah8. Na7 si7 bo5 se3-ji7 un3 siunn che7, to7 e7 hiam kah bin7 ang5 ang5, bak8-sai2 ma7 it-tit8 lau5, hiam si7 hiam, tan7-si7 hit chiong2 bi7 chin chan2."
        ],
        [
          "因為goa2 kha te2手koh te2，桌a2離goa2 siunn hng7--a，實在無法tou7 ngeh菜食飯，所以a-pa想著1個辦法： I chhoe7著1個長長e5柴枋a2，khoeh ti7椅a2 2 peng5 e5 hoann7手頂頭。 An2-ni goa2就會tang3 ti7柴枋a2頂頭食mih8-kiann7，chiok方便--e5。",
          "In-ui7 goa2 kha te2 chhiu2 koh te2, toh-a2 li7 goa2 siunn hng7--a, sit8-chai7 bo5 hoat-tou7 ngeh chhai3 chiah8-png7, sou2-i2 a-pa siunn7 tioh8 1 e5 pan7-hoat: I chhoe7 tioh8 1 e5 tng5-tng5 e5 chha5-pang-a2, khoeh ti7 i2-a2 2 peng5 e5 hoann7-chhiu2 teng2-thau5. An2-ni goa2 to7 e7-tang3 ti7 chha5-pang-a2 teng2-thau5 chiah8 mih8-kiann7, chiok hong-pian7--e5."
        ],
        [
          "Chit-ma2 tiann7-tiann7想起hit當時3個人食飯開講e5畫面，就會想起1盤青色e5皇帝豆，kap 1條柴色e5 hit te3枋a2。 In long2是goa2細han3寶貴e5記ti3。",
          "Chit-ma2 tiann7-tiann7 siunn7 khi2 hit tong-si5 3 e5 lang5 chiah8-png7 khai-kang2 e5 oe7-bin7, to7 e7 siunn7 khi2 chit8 poann5 chhinn-sek e5 hong5-te3-tau7, kap chit8 tiau5 chha5-sek e5 hit te3 pang-a2. In long2 si7 goa2 se3-han3 po2-kui3 e5 ki3-ti3."
        ]
      ],
      "篇名": "Tsha5-pang-a2 kap Hong5-te3-tau7"
    }
  ]
}
