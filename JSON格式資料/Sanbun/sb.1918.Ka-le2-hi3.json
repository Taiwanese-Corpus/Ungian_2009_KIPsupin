{
  "作者": "陳添旺",
  "出版年": "1918",
  "出版者": "台灣教會公報社",
  "文類": "散文",
  "書寫系統": "羅馬字",
  "資料": [
    {
      "段": [
        [
          "漢高祖坐位e5時，胡人號做匈奴來圍高祖 ti7 一個城。有一個奸巧e5人臣叫做陳平勸高祖，著差一人去ka7 hiah e5對敵e5頭人講，若准伊tui3城裡出--去，就beh 送伊一個中國真sui2 e5婦人人。Hit 個頭人近倚來看，就看有sui2 giang-giang  e5查某囡仔 ti7 幾若個chhin-chhinn2 e5婦人人e5中央攏 teh行徙 ti7 城頂，就允hou7 皇帝離開hit 個城。高祖佮伊跟te3 e5人緊緊出城。匈奴e5頭人就入城，去hiah e5婦人人teh 行e5所在，到位就知是假m7 是真，是婦人e5像na7-tiaN7，人暗chiN7 創活軌 teh 振動若親像活人一樣。中國e5傀儡戲是對這tiap8 設起。高祖逃走，匈奴jip boe7著。若無an2-ni 瞞騙匈奴，kiam2-chhai2 hit時漢朝會liam5-piN無--去。照an2-ni 看--起-來，高祖用虛華e5騙計，來保伊e5國，抵著匈奴e5人好色hou7 人騙才了功力。到今仔日愛看戲e5人也是an2-ni，in 用空空e5名位來趁錢，抵著好邪事e5人來了錢、了精神、了光陰，是親像匈奴人。",
          "Han3 Ko-chou2 che7 ui7 e5 si5,Ou5-jin5 ho7-choe3 Hiong-lou5 lai5 ui5 Ko-chou2 ti7 chit8 e5 siaN5 . U7 chit8 e5 kan-khiau2 e5 jin5-sin5 kio3- choe3 Tin5 Peng5 khng3 Ko-chou2,tioh8 chhe chit8 lang5 khi3 ka7 hiah e5 tui3-tek8 e5 thau5 lang5 kong2 ,na7 chun2 i tui3 siaN5--nih8 chhut--khi3 , chiu7 beh sang3 i chit8 e5 Tiong-kok chin sui2 e5 hu7-jin5-lang5 . Hit e5 thau5-lang5 kun7-oa2 lai5 khoaN3, chiu7 khoaN3 u7 sui2 giang-giang e5 cha-bou2 gin2-na2 ti7 kui2-na7 e5 chhin-chhiN2 e5 hu7-jin5-lang5 e5 tiong-ng long2 teh kiaN5-soa2 ti7 siaN5-teng2,chiu7 in2 hou7 hong5-te3 li7-khui hit e5 siaN5 . Ko-chou2 kap i kun-te3 e5 lang5 kin2-kin2 chhut siaN5 . Hiong-lou5 e5 thau5 lang5 chiu7 jip8 siaN5 , khi3 hiah e5 hu7-jin5-lang5 teh kiaN5 e5 sou2-chai7 , kau3 ui7 chiu7 chai si7 ke2 m7 si7 chin, si7 hu7- jin5 e5 siong7 na7-tiaN7, lang5 am3-chiN7 chhong3 oah8-kui2 teh tin2-tang7 na2 chhin-chhiuN7 oah8 lang5 chit8-iuN7 . Tiong-kok e5 ka-le2-hi3 si7 tui3 chit-tiap8 siat khi2 . Ko-chou2 to5-chau2 , Hiong-lou5 jip boe7 tioh8 . Na7 bo5 an2-ni moa5-phian3 Hiong-lou5, kiam2-chhai2 hit-si5 Han3-tiau5 oe7 liam5-piN bo5--khi3 .Chiau3 an2-ni khoaN3--khi2-lai5, Ko-chou2 eng7 hi-hoa e5 phian3-ke3 , lai5 po2 i e5 kok , tu2 tioh8 Hiong-lou5 e5 lang5 honn3-sek hou7 lang5 phian3 chiah liau2 kong-lek8 . Kau3 kin-na2-jit8 ai3 khoaN3 hi3 e5 lang5 ia7 si7 an2-ni,in eng7 khang-khang e5 beng5-ui7 lai5 than3 chiN5 , tu2 tioh8 honn3 sia5-su7 e5 lang5 lai5 liau2 chiN5 , liau2 cheng-sin5 , liau2 kong-im,si7 chhin-chhiuN7 Hiong-lou5 lang5 ."
        ]
      ],
      "篇名": "Ka-le2-hi3"
    }
  ]
}
