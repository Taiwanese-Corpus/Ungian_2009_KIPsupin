{
  "作者": "編輯室",
  "出版年": "1890",
  "出版者": "台灣教會公報社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "【頂面hit四字，解說就是引chhoa7家內歸道理。是teh講起一個人an2怎樣引chhoa7全家信道理，來降服救主。本是漢口外國e5先生IuN5 Kek-hui做--e5，用唐人字印。人若beh買hit號，現時ti7冊房--裡有，每本12錢。驚了人較濟be7曉得看，因為字著解說；阮所以有翻譯白話印ti7 chia。向望兄弟姊妹攏歡喜看，看了心會受感激，來學伊e5好模樣。】",
          "[Teng2-bin7 hit si3 ji7, ke2-soeh chiu7-si7 in2-chhoa7 ke-lai7 kui to7-li2. Si7 teh kong2-khi2 chit8 e5 lang5 an2-chaiN2-iuN7 in2-chhoa7 choan5-ke sin3 to7-li2, lai5 hang5-hok8 Kiu3-chu2. Pun2 si7 Han3-khau2 goa7-kok e5 sian-siN IuN5 Kek-hui cho3--e5, eng7 Tng5-lang5-ji7 in3. Lang5 na7 beh be2 hit-ho7, hian7-si5 ti7 chheh-pang5--nih8 u7, mui2 pun2 12 chiN5. KiaN-liau2 lang5 khah che7 be7-hiau2-tit khoaN3, in-ui7 ji7 tioh8 ke2-soeh; goan2 sou2-i2 u7 hoan-ek8 peh8-oe7 in3 ti7 chia. Ng3-bang7 hiaN-ti7 chi2-moe7 long2 hoaN-hi2 khoaN3, khoaN3 liau2 sim e7 siu7 kam2-kek, lai5 oh8 i e5 ho2 bou5-iuN7.]"
        ],
        [
          "第一章",
          "Te7 it chiuN"
        ],
        [
          "某所在有一個人姓李，雖然m7是讀冊文雅e5人，卻也知書識理，人攏稱呼伊叫做李先生。伊e5家內小可饒裕，有淡薄仔田園產業，因為無夠thang用，所以tiam3外面做生理趁來添貼。",
          "Bou2 sou2-chai7 u7 chit8 e5 lang5 siN3 Li2, sui-jian5 m7 si7 thak8-chheh bun5-nga2 e5 lang5, khiok iah8 ti-su sek-li2, lang5 long2 chheng-hou i kio3-cho3 Li2 sian-siN. I e5 ke-lai7 sio2-khoa2 jiau5-ju7, u7 tam7-poh8-a2 chhan5-hng5 san2-giap8, in-ui7 bo5 kau3 thang eng7; sou2-i2 tiam3 goa7-bin7 cho3 seng-li2 than3 lai5 thiN-thiap."
        ],
        [
          "有娶一個某姓何，門風佮伊相等對，對細漢有學習文字，性情iu7-koh聰明。Che正正是好姻緣。今才娶hit時夫妻和好相疼，凡事相幫贊teh料理，也m7使煩惱食穿。後來有生兩個後生一個查某子。囡仔生成不俗，父母看見真意愛。In父ti7外面所趁e5錢提倒--來照顧家內e5人，攏無lam7-sam2開。In母ti7家內逐日做女紅來添貼所費。一家e5中間不止和平有真e5快樂。無料李先生心內無把持，做人無堅定，m7 bat人e5 gau5、憨、好、歹，lam7-sam2 chham人交陪，hou7一個歹e5少年人引誘去行無正經e5路。Chhoa7去thit-tho5間 ，終日終暝都是tiam3 ti7花家柳巷，戀戀不捨，步步無離；又koh佮人搖骰poah8攤 以及牌仔撚寶 ，況兼 呼群結黨lim酒食茶，所有e5錢財一盡開了了。厝內e5某子放無要緊，無beh照顧，漸漸罕得倒--來，到尾遂攏無歸家，因為hit-tiap8無錢財佮無體面e5緣故，見著in某就無好面相看；見著in後生查某子無疼痛e5心，獨獨歹款待伊。後來將伊e5查某子佮第2後生beh chhoa7去賣人，就這tiap8伊一家e5艱苦到chia極頭lah。",
          "U7 chhoa7 chit8 e5 bou2 siN3 Ho5, mng5-hong kap i saN-teng2-tui3, tui3 se3-han3 u7 hak8-sip8 bun5-ji7, seng3-cheng5 iu7-koh chhong-beng5. Che chiaN3-chiaN3 si7 ho2 in-ian5. TaN-chiah chhoa7 hit-si5 hu-chhe ho5-ho2 saN-thiaN3, hoan7 su7 saN-pang-chan7 teh liau7-li2, ia7 m7-sai2 hoan5-lo2 chiah8-chheng7. Au7-lai5 u7-siN nng7 e5 hau7-siN chit8 e5 cha-bou2-kiaN2. Gin2-na2 seng-seng5-put-siok8, pe7-bo2 khoaN3-kiN3 chin i3-ai3. In pe7 ti7 goa7-bin7 sou2 than3 e5 chiN5 theh8 to3--lai5 chiau3-kou3 ke-lai7 e5 lang5, long2 bo5 lam7-sam2 khai. In bou2 ti7 ke-lai7 tak8-jit8 cho3 lu2-kang lai5 thiN-thiap8 sou2-hui3. Chit8 ke e5 tiong-kan put-chi2 ho5-peng5 u7 chin e5 khoai3-lok8, bo5 liau7 Li2 sian-siN sim-lai7 bo5 pa2-chhi5, cho3 lang5 bo5 kian-teng7, m7 bat lang5 e5 gau5, gong7, ho2, phaiN2, lam7-sam2 chham lang5 kau-poe5, hou7 chit8 e5 phaiN2 e5 siau3-lian5-lang5 in2-iu7 khi3 kiaN5 bo5 cheng3-keng e5 lou7. Chhoa7 khi3 thit-tho5 keng, chiong jit8 chiong mi5 to si7 tiam3 ti7 hoa-ke-liu2-hang7, loan5-loan5 put-sia2, pou7-pou7 bo5 li7; iu7-koh kap lang5 io5-tau5 poah8-thoaN i2-kip8 pai5-a2 lian2-po2, hong3-kiam hou-kun5 kiat-tong2 lim-chiu2 chiah8 te5, sou2 u7 e5 chiN5-chai5 it-chin7 khai liau2-liau2. Chhu3-lai7 e5 bou2-kiaN2 pang3 bo5 iau3-kin2, bo5 beh chiau3-kou3, chiam7-chiam7 han2-tit to3--lai5, kau3-boe2 soa3 long2 bo5 kui-ke, in-ui7 hit-tiap8 bo5 chiN5-chai5 kap bo5 the2-bian7 e5 ian5-kou3, KiN3 tioh8 in bou2 chiu7 bo5 ho2-bin7 saN-khoaN3; kiN3 tioh8 in hau7-siN cha-bou2-kiaN2 bo5 thiaN3-thang3 e5 sim, tok8-tok8 phaiN2 khoan2-thai7 i. Au7-lai5 chiong i e5 cha-bou2-kiaN2 kap te7-ji7 hau7-siN beh chhoa7 khi3 be7--lang5, chiu7 chit-tiap8 i chit8-ke e5 kan-khou2 kau3 chia kek8-thau5 lah."
        ],
        [
          "第2章",
          "Te7 ji7 chiuN"
        ],
        [
          "有一日李先生ti7某城teh行路e5 中間，忽然有看見一間e5 厝，懸掛大，款式參別間厝無像，koh看濟濟人tui3 hia teh出入，m7知是甚物代誌。伊就toe3眾人入去，看見廳堂 e5內面左右爿排幾若十條e5 椅，濟濟人ti7 hia teh 坐聽一個牧師teh傳道理講，「有一個創造天地萬物 e5 大主宰 e5 上帝，就是世間人e5 天父，不論甚物國、甚物族、甚物人，無一個m7應該敬拜服侍伊。」",
          "U7 chit8 jit8 Li2 sian-siN ti7 bou2 siaN5 teh kiaN5 lou7 e5 tiong-kan, hut-jian5 u7 khoaN3-kiN3 chit8 keng e5 chhu3, koan5 koa3-toa7, khoan2-sit chham pat8-keng chhu3 bo5 siang7, koh khoaN3 che7-che7 lang5 tui3 hia teh chhut-jip8, m7 chai si7 sim2-mih8 tai7-chi3. I chiu7 toe3 cheng3 lang5 jip8--khi3, khoaN3-kiN3 thiaN-tng5 e5 lai7-bin7 cho2-iu7-peng5 pai5 kui2-na7 tsap8 liau5 e5 i2, che7-che7 lang5 ti7 hia teh che7 thiaN chit8 e5 bok8-su teh thoan5 to7-li2 kong2, “U7 chit8 e5 chhong3-cho7 thiN-te7 ban7-mih8 e5 toa7 Chu2-chaiN2 e5 Siong7-te3, chiu7-si7 se3-kan lang5 e5 ThiN-pe7, put-lun7 sim2-mih8 kok, sim2-mih8 chok8, sim2-mih8 lang5, bo5 chit8 e5 m7 eng-kai keng3-pai3 hok8-sai7 I.”"
        ],
        [
          "Koh講，「世俗所拜e5 偶像以及一概 e5 神明，尪佛攏是人所設所封假iaN3 e5 神，敬伊、拜伊，m7但無利益，koh大大得罪著真主宰 e5 上帝。」",
          "Koh kong2,“Se3-siok8 sou2 pai3 e5 ngou2-siong7 i2-kip8 it-khai3 e5 sin5-beng5, ang-hut8 long2 si7 lang5 sou2 siat sou2 hong ke2 iaN3 e5 sin5, keng3 i, pai3 i, m7-na7 bo5 li7-ek, koh toa7-toa7 tek-choe7 tioh8 chin Chu2-chaiN2 e5 Siong7-te3.”"
        ],
        [
          "亦teh 講，「人攏有罪，所講所行所想無合上帝 e5法度極濟。所以在生無平安，死了也著落地獄，受刑罰 e5 報應。」",
          "Iah8 teh kong2,“Lang5 long2 u7 choe7, sou2 kong2 sou2 kiaN5 sou2 siuN7 bo5 hap8 Siong7-te3 e5 hoat-tou7 kek8 che7. Sou2-i2 chai7-siN bo5 peng5-an, si2 liau2 ia7 tioh8 loh8 te7-gek8, siu7 heng5-hoat8 e5 po3-eng3.”"
        ],
        [
          "亦teh 講，「人be7家己贖回本身 e5 罪，也無法度 thang hou7家己 e5 心端正。若無上帝大大顯出伊仁愛、慈悲 e5 心來救人，就咱人攏會死，tiam3 ti7 罪惡 e5 中間，無一人會得著救。」",
          "Iah8 teh kong2,“Lang5 be7 ka-ti7 siok8-hoe5 pun2-sin e5 choe7, ia7 bo5 hoat-tou7 thang hou7 ka-ti7 e5 sim toan-chiaN3. Na7 bo5 Siong7-te3 toa7-toa7 hian2-chhut I jin5-ai3, chu5-pi e5 sim lai5 kiu3 lang5, chiu7 lan2 lang5 long2 e7 si2, tiam3 ti7 choe7-ok e5 tiong-kan, bo5 chit8 lang5 e7 tit tioh8 kiu3.”"
        ],
        [
          "Koh講，「上帝ka7天下萬方設立一個救主，就是耶穌lah；凡若信靠伊e5 人m7若免得死後沉淪 e5 艱苦，亦的確脫離罪惡 ti7 這在生。」",
          "Koh kong2,“Siong7-te3 ka7 thiN-e7 ban7-hng siat-lip8 chit8 e5 Kiu3-chu2, chiu7-si7 Ia5-sou lah; hoan7-na7 sin3-kho3 I e5 lang5 m7-na7 bian2-tit si2-au7 tim5-lun5 e5 kan-khou2, iah8 tek-khak thoat-li7 choe7-ok ti7 chit chai7-siN.”"
        ],
        [
          "親像這號 e5 話，m7若一半句nia7-nia7。李先生今仔日聽見--e5所boe7 bat聽見--e5，若是濟濟句話 e5 中間得著一句，極寶貝 e5 話。這個是甚物 leh？就是救主會hou7人脫離罪惡 ti7 這在生。李先生雖然陷落 ti7 眾罪e5 中央，心肝久久be7安然。可惜無法度thang脫離，就這個改過失換新 e5 路，lian2親像teh-beh絕望。今忽然聽見牧師 e5 話，反悔改變 e5 心漸漸活動--起-來，總--是boe7知che話是確實抑無。牧師教示眾人了，就koh 講，「凡若有來問道理--e5，請lin2來去客廳談論幾句話。」李先生聽見隨時toe3伊去。已經入廳，牧師問伊講，「先生有beh問起甚物代誌？」應講，「Tu2仔聽見老師所講耶穌會救人脫離罪惡，真正有影--無？」",
          "Chhin-chhiuN7 chit ho7 e5 oe7, m7-na7 chit8 poaN3-ku3 nia7-nia7. Li2 sian-siN kin-a2-jit8 thiaN--kiN3-e5 sou2 boe7 bat thiaN--kiN3-e5, na7 si7 che7-che7 ku3-oe7 e5 tiong-kan tit tioh8 chit8 ku3, kek8 po2-poe3 e5 oe7. Chit e5 si7 sim2-mih8 leh? Chiu7-si7 Kiu3-chu2 e7 hou7 lang5 thoat-li7 choe7-ok ti7 chit chai7-siN. Li2 sian-siN sui-jian5 ham7-loh8 ti7 cheng3 choe7 e5 tiong-ng, sim-koaN ku2-ku2 be7 an-jian5. Kho2-sioh bo5 hoat-tou7 thang thoat-li7, chiu7 chit e5 ke2 koe3-sit oaN7-sin e5 lou7, lian2 chhin-chhiuN7 teh-beh choat8-bang7. TaN hut-jian5 thiaN-kiN3 bok8-su e5 oe7, hoan2-hoe2 ke2-piN3 e5 sim chiam7-chiam7 oah8-tang7--khi2-lai5, chong2--si7 boe7 chai che oe7 si7 khak-sit8 a2-bo5. Bok8-su ka3-si7 cheng3-lang5 liau2, chiu7 koh kong2, “Hoan7-na7 u7 lai5 mng7 to7-li2--e5, chhiaN2 lin2 lai5-khi3 kheh-thiaN tam5-lun7 kui2 ku3 oe7.”Li2 sian-siN thiaN-kiN3 sui5-si5 toe3 i khi3. I2-keng jip8 thiaN, bok8-su mng7 i kong2,“Sian-siN u7 beh mng7 khi2 sim2-mih8 tai7-chi3?” In3 kong2, “Tu2-a2 thiaN-kiN3 lo2-su sou2 kong2 Ia5-sou e7 kiu3 lang5 thoat-li7 choe7-ok, chin-chiaN3 u7-iaN2--bo5?”"
        ],
        [
          "牧師講，「Che 話卻是真實。」",
          "Bok8-su kong2,“Che oe7 khiok si7 chin-sit8.”"
        ],
        [
          "李先生問講，「耶穌會救--我無？」",
          "Li2 sian-siN mng7 kong2,“Ia5-sou e7 kiu3--goa2 bo5?”"
        ],
        [
          "牧師講，「先生有甚物罪，beh向望救？」",
          "Bok8-su kong2,“Sian-siN u7 sim2-mih8 choe7, beh ng3-bang7 kiu3?”"
        ],
        [
          "應講，「世間所有e5 罪我攏犯著，照 an2-ni 算是大罪 e5人，m7知耶穌會救--我無？」",
          "In3 kong2,“Se3-kan sou2 u7 e5 choe7 goa2 long2 hoan7--tioh8, chiau3 an2-ni sng3 si7 toa7 choe7 e5 lang5, m7 chai Ia5-sou e7 kiu3--goa2 bo5? ”"
        ],
        [
          "牧師講，「耶穌做救主是無所be7會救。先生若真正信伊，的確得著救。」牧師koh將信耶穌濟濟奧妙 e5 話來ka7開拆教示伊。講了koh問伊講，「先生你有信主耶穌無？」",
          "Bok8-su kong2,“Ia5-sou cho3 Kiu3-chu2 si7 bo5 sou2 be7-e7 kiu3. Sian-siN na7 chin-chiaN3 sin3 i, tek-khak tit tioh8 kiu3.”Bok8-su koh chiong sin3 Ia5-sou che7-che7 o3-biau7 e5 oe7 lai5 ka7 khui-thiah ka3-si7 i. Kong2-liau2 koh mng7 i kong2,“Sian-siN li2 u7 sin3 Chu2 Ia5-sou bo5?”"
        ],
        [
          "應講，「信ah﹗向望主救--我。」",
          "In3 kong2,“Sin3 ah! Ng3-bang7 Chu2 kiu3--goa2.”"
        ],
        [
          "牧師講，「咱二人著祈禱。」就做伙跪落去。",
          "Bok8-su kong2,“Lan2 nng7 lang5 tioh8 ki5-to2.” Chiu7 cho3-hoe2 kui7--loh8-khi3."
        ],
        [
          "牧師 teh 祈禱 e5 話約略就是講，「懇求救主憐憫你某人，赦免伊 e5 罪，感化伊 e5 心。伊hou7 魔鬼把縛，著thau2放伊。伊有天良 e5 心，著 hou7伊生活hou7伊會tit成，做換新 e5 人；ti7世間會做聖、清氣，無la5-sam5；死後伊 e5 靈魂會tit永遠享福ti7天堂。」",
          "Bok8-su teh ki5-to2 e5 oe7 iok-liok8 chiu7-si7 kong2,“Khun2-kiu5 Kiu3-chu2 lin5-bin2 Li2 bou2 lang5, sia3-bian2 i e5 choe7, kam2-hoa3 i e5 sim. I hou7 mou5-kui2 pe2-pak8, tioh8 thau2-pang3 i. I u7 thian-liong5 e5 sim, tioh8 hou7 i siN oah8 hou7 i e7 tit chiaN5, cho3 oaN7-sin e5 lang5; ti7 se3-kan e7 cho3 seng3, chheng-khi3, bo5 la5-sam5; si2-au7 i e5 leng5-hun5 e7 tit eng2-oan2 hiong2-hok ti7 Thian-tong5.”"
        ],
        [
          "就是講 chiah-e5 話，祈禱了，二人起來，看李先生 e5行動舉止，大大有受聖神感動。",
          "Chiu7-si7 kong2 chiah-e5 oe7, ki5-to2 liau2, nng7 lang5 khi2--lai5, khoaN3 Li2 sian-siN e5 heng5-tong7-ki2-chi2, toa7-toa7 u7 siu7 Seng3-sin5 kam2-tong7."
        ],
        [
          "Tui3 這tiap8了後心就改變從前 e5 錯誤，常常家己祈禱。伊e5 德行逐日那換新，無偌久入聖教做主e5 學生。",
          "Tui3 chit-tiap8 liau2-au7 sim chiu7 ke2-piN3 chiong5-cheng5 e5 chho3-gou7, siong5-siong5 ka-ti7 ki5-to2. I e5 tek-heng7 tak8-jit8 na2 oaN7-sin, bo5 loa7 ku2 jip8 Seng3-kau3 cho3 Chu2 e5 hak8-seng."
        ],
        [
          "後--來李先生歡喜ka7耶穌做干證，若tu2著人，就的確講真 e5 道理盡氣力苦勸人，著信主來得著救。若是人聽了疑ngai2，李先生獨獨ka7伊講，「主會救我這號大罪 e5 人，kiam2 be7救lin2 mah？」人聽伊 e5 所講，看伊所行，tui3 an2-ni來受伊感化--e5 be7 少。又koh在早伊交陪hiah-e5 嫖賭 e5 朋友，hit黨仔 e5 歹子弟；從中也有e5 改過失，家己換新，kap伊做伙來歸正教。有e5 無甚物明白這個道理--e5，也求伊教示in做主e5 學生，問伊講，「這個道理既然無甚物明白，啥事ai3 入教？」In就應講，「阮 chiah-e5 雖然無甚物 bat 這個道理，總--是攏會曉看李先生變歹做好e5，棄邪歸正，將現今想起伊在早大大無相像，若m7是正道李先生 an2-chaiN2樣會改變到an2-ni-siN leh﹗」",
          "Au7--lai5 Li2 sian-siN hoaN-hi2 ka7 Ia5-sou cho3 kan-cheng3, na7 tu2 tioh8 lang5, chiu7 tek-khak kong2 chin e5 to7-li2 chin7 khui3-lat8 khou2-khng3 lang5, tioh8 sin3 Chu2 lai5 tit tioh8 kiu3. Na7 si7 lang5 thiaN liau2 gi5-ngai2, Li2 sian-siN tok8-tok8 ka7 i kong2,“Chu2 e7 kiu3 goa2 chit-ho7 toa7-choe7 e5 lang5, kiam2 be7 kiu3 lin2 mah?”Lang5 thiaN i e5 sou2 kong2, khoaN3 i sou2 kiaN5, tui3 an2-ni lai5 siu7 i kam2-hoa3--e5 be7 chio2. Iu7-koh chai7-cha2 i kau-poe5 hiah-e5 phiau5-tou2 e5 peng5-iu2, hit tong2-a2 e5 phaiN2 chu2-te7; chiong5-tiong ia7 u7-e5 ke2 koe3-sit, ka-ti7 oaN7-sin, kap i cho3-hoe2 lai5 kui-cheng3-kau3. U7 e5 bo5 sim2-mih8 beng5-pek8 chit e5 to7-li2--e5, ia7 kiu5 i ka3-si7 in cho3 Chu2 e5 hak8-seng, mng7 i kong2,“Chit e5 to7-li2 ki3-jian5 bo5 sim2-mih8 beng5-pek8, siaN2-su7 ai3 jip8 kau3?” In chiu7 in3 kong2,“Goan2 chiah-e5 sui-jian5 bo5 sim2-mih8 bat chit e5 to7-li2, chong2-si7 long2 e7-hiau2 khoaN3 Li2 sian-siN piN3 phaiN2 cho3 ho2 e5, khi3-sia5-kui-cheng3, chiong hian7-kim siuN7-khi2 i chai7-cha2 toa7-toa7 bo5 sio siang7, na7 m7 si7 cheng3-to7 Li2 sian-siN an2-chaiN2-iuN7 e7 ke2-piN3 kau3 an2-ni-siN leh!”"
        ],
        [
          "第三章",
          "Te7 saN chiuN"
        ],
        [
          "李先生入教了後事事hou7人數念降服，khai3會堪tit hou7人降服--e5；就是伊實心愛伊家內 e5 人得著福氣。一邊盡心做生理來養飼全家，一邊講聖經 hou7家內聽，用濟濟 e5 方法，濟濟 e5 計智引chhoa7伊出邪 e5 路，入正 e5 路。",
          "Li2 sian-siN jip8-kau3 liau2-au7 su7-su7 hou7 lang5 siau3-liam7 hang5-hok8, khai3 e7 kham-tit hou7 lang5 hang5-hok8--e5; chiu7-si7 i sit8-sim ai3 i ke-lai7 e5 lang5 tit tioh8 hok-khi3. Chit8-piN chin7-sim cho3 seng-li2 lai5 iuN2-chhi7 choan5-ke, chit8-piN kong2 Seng3-keng hou7 ke-lai7 thiaN, eng7 che7-che7 e5 hong-hoat, che7-che7 e5 ke3-ti3 in2-chhoa7 i chhut sia5 e5 lou7, jip8 chiaN3 e5 lou7."
        ],
        [
          "李先生入教了，就ai3 倒來家內，m7-ku2手頭an5無所費，濟濟項 e5 boe7便，獨獨代先寄一張批kap淡薄錢，請安慰伊家內 e5 人nia7-tiaN7。",
          "Li2 sian-siN jip8-kau3 liau2, chiu7 ai3 to3 lai5 ke-lai7, m7-ku2 chhiu2-thau5-an5 bo5 sou2-hui3, che7-che7 hang7 e5 boe7-pian7, tok8-tok8 tai7-seng kia3 chit8 tiuN phoe kap tam7-poh8 chiN5, chhiaN2 an-ui3 i ke-lai7 e5 lang5 nia7-tiaN7."
        ],
        [
          "伊e5某接著批亦奇怪，亦歡喜，teh講，「今仔日這個代誌是夢見抑是真正，hou7人無扑算到an2-ni。果然是我丈夫所寄e5 批mah？」看幾若擺，koh 講，「是我丈夫親手寫--e5無疑lah。總--是這張批看--起-來，好情、好意，滿滿 ti7 紙面，an2-chaiN2樣thai3 an2-ni？Kap在早大各樣，真正想be7曉tit，今總--是聽候伊歸家才會知。」",
          "I e5 bou2 chiap tioh8 phoe iah8 ki5-koai3, iah8 hoaN-hi2, teh kong2, “Kin-a2-jit8 chit e5 tai7-chi3 si7 bang7-kiN3 a2 si7 chin-chiaN3, hou7 lang5 bo5 phah-sng3 kau3 an2-ni. Ko2-jian5 si7 goa2 tiong7-hu sou2 kia3 e5 phoe mah?”KhoaN3 kui2-na7 pai2, koh kong2,“Si7 goa2 tiong7-hu chhin-chhiu2 sia2--e5 bo5 gi5 lah. Chong2--si7 chit tiuN phoe khoaN3--khi2-lai5, ho2-cheng5, ho2-i3, moa2-moa2 ti7 choa2-bin7, an2-chaiN2-iuN7 thai3 an2-ni? Kap chai7-cha2 toa7 koh-iuN7, chin-chiaN3 siuN7 be7 hiau2-tit, taN chong2--si7 theng3-hau7 i kui-ke chiah e7 chai.”"
        ],
        [
          "後來，李先生手頭較量leng7、有chhun錢，得意歸家。",
          "Au7-lai5, Li2 sian-siN chhiu2-thau5 khah liong7-leng7, u7 chhun chiN5, tek-i3 kui-ke."
        ],
        [
          "到te3就遇著伊 e5 子，停腳kap伊講幾句話，歡喜be7顧tit，就相牽手入厝內。",
          "Kau3 te3 chiu7 gu7 tioh8 i e5 kiaN2, theng5-kha kap i kong2 kui2 ku3 oe7, hoaN-hi2 be7-kou3-tit, chiu7 saN-khan-chhiu2 jip8 chhu3-lai7."
        ],
        [
          "伊e5 子大聲叫伊 e5 老母講，「爹ah﹗倒--來lah。」",
          "I e5 kiaN2 toa7-siaN kio3 i e5 lau7-bo2 kong2,“Tia-ah! To3--lai5-lah. ”"
        ],
        [
          "In某走--出-來，聽in翁e5言語看 in翁e5 面色，不止溫柔端正、和平、比在早真正親像換骨頭lah；心內teh講，「真奇怪﹗我e5丈夫這時an2-chaiN2樣會變到hiah-nih8濟？」",
          "In bou2 chau2--chhut-lai5, thiaN in ang e5 gian5-gi2 khoaN3 in ang e5 bin7-sek, put-chi2 un-jiu5 toan-chiaN3, ho5-peng5, pi2 chai7-cha2 chin-chiaN3 chhin-chhiuN7 oaN7 kut-thau5 lah; sim-lai7 teh kong2, “Chin ki5-koai3! Goa2 e5 tiong7-hu chit-si5 an2-chaiN2-iuN7 e7 piN3 kau3 hiah-nih8 che7?”"
        ],
        [
          "李先生看伊 e5某身體消瘦，衣裳破sam3，伊 e5 子頭茹茹 ，腳赤赤；厝宅破損teh-beh 倒，家私物件欠缺歹看。忽然傷心目屎流--出--來，就用好話，安慰伊 e5某講，「Che 攏是我e5罪過，今請你寬心，自今以後倚靠上帝恩典幫贊，的確beh 照顧家內某子，m7免koh再親像 an2-ni-siN 才狼狽。」",
          "Li2 sian-siN khoaN3 i e5 bou2 sin-the2 siau-san2, in-chiuN5 phoa3-sam3, i e5 kiaN2 thau5 ju5-ju5, kha chhiah-chhiah; chhu3-theh8 phoa3-sng2 teh-beh to2, ke-si mih8-kiaN7 khiam3-khoeh phaiN2-khoaN3. Hut-jian5 siong-sim bak8-sai2 lau5--chhut-lai5, chiu7 eng7 ho2 oe7, an-ui3 i e5 bou2 kong2, “Che long2 si7 goa2 e5 choe7-ko3, taN chhiaN2 li2 khoan-sim, chu7-kim i2-au7 oa2-kho3 Siong7-te3 in-tian2 pang-chan7, tek-khak beh chiau3-kou3 ke-lai7 bou2-kiaN2, m7 bian2 koh-chai3 chhin-chhiuN7 an2-ni-siN chiah long5-poe7.”"
        ],
        [
          "做伙談論tiap仔久，就去開箱，將伊所hak e5 查某人衣裳提hou7 in 某；koh將衫，kap 鞋，hou7伊e5 子穿，續hou7伊去剃頭洗身軀全家一時做一下換新。到teh-beh食飯，大家圍lui5 做伙坐，boe7食e5 代先，李先生祈禱上帝幾句話才食。In某m7 bat祈禱是甚物意思 teh問伊。李先生ka7伊講，「祈禱是求上帝施恩感謝上帝賜福，kai3 要緊 e5禮數。」",
          "Cho3 hoe2 tam5-lun7 tiap-a2-ku2, chiu7 khi3 khui siuN, chiong i sou2 hak e5 cha-bou2-lang5 in-chiuN5 theh8 hou7 in bou2; koh chiong saN, kap e5, hou7 i e5 kiaN2 chheng7,soa3 hou7 i khi3 thi3-thau5 se2 seng-khu choan5-ke chit8-si5 cho3 chit8-e7 oaN7-sin. Kau3 teh-beh chiah8 png7, tai7-ke ui5-lui5 cho3-hoe2 che7, boe7 chiah8 e5 tai7-seng, Li2 sian-siN ki5-to2 Siong7-te3 kui2 ku3 oe7 chiah chiah8. In bou2 m7 bat ki5-to2 si7 sim2-mih8 i3-su3 teh mng7 i. Li2 sian-siN ka7 i kong2,“Ki5-to2 si7 kiu5 Siong7-te3 si-in kam2-sia7 Siong7-te3 su3-hok, kai3 iau3-kin2 e5 le2-sou3.”"
        ],
        [
          "這時請慢講，到e5昏才ka7你講詳細。今有一句要緊 e5 話 kap你思量，前所賣去hit兩個子，的確著贖回倒--來；賣去m7但傷著父子 e5 情，koh犯著上帝e5 法。",
          "Chit-si5 chhiaN2 ban7 kong2, kau3 e5-hng chiah ka7 li2 kong2 siong5-se3. TaN u7 chit8 ku3 iau3-kin2 e5 oe7 kap li2 su-niu5, cheng5 sou2 be7--khi3 hit nng7 e5 kiaN2, tek-khak tioh8 siok8-hoe5 to3--lai5; be7--khi3 m7-na7 siong tioh8 pe7-kiaN2 e5 cheng5, koh hoan7 tioh8 Siong7-te3 e5 hoat."
        ],
        [
          "In某聽che 話，大歡喜，雖然m7 bat犯著上帝 e5 法是甚物話，這句傷著父子e5 情卻會曉聽。Tui3 hit兩個子賣去了後到這tiap8 iau2-boe7 放心，就趕緊應伊 e5丈夫講，「若贖回這兩個子我e5心就安然lah。」",
          "In bou2 thiaN che oe7, toa7 hoaN-hi2, sui-jian5 m7 bat hoan7 tioh8 Siong7-te3 e5 hoat si7 sim2-mih8 oe7, chit ku3 siong tioh8 pe7-kiaN2 e5 cheng5 khiok e7-hiau2 thiaN. Tui3 hit nng7 e5 kiaN2 be7--khi3 liau2-au7 kau3 chit-tiap8 iau2-boe7 pang3-sim, chiu7 koaN2-kin2 in3 i e5 tiong7-hu kong2,“Na7 siok8-hoe5 chit nng7 e5 kiaN2 goa2 e5 sim chiu7 an-jian5 lah.”"
        ],
        [
          "李先生講，「我明仔日的確beh 親身去探聽，若這兩個子iau2 ti7--teh 的確beh贖倒--來。一家團團圓就是快樂 e5 事。」",
          "Li2 sian-siN kong2,“Goa2 bin5-a2-jit8 tek-khak beh chhin-sin khi3 tham3-thiaN, na7 chit nng7 e5 kiaN2 iau2 ti7--teh tek-khak beh siok8 to3--lai5. Chit8-ke toan5-toan5-iN5 chiu7-si7 khoai3-lok8 e5 su7.”"
        ],
        [
          "食飯了，牽伊 e5 子出去探厝邊朋友。人看見大大teh奇怪，攏講，「李先生變做新 e5 人，總--是m7知伊是tui3 tah8落變做到an2-ni。」",
          "Chiah8 png7 liau2, khan i e5 kiaN2 chhut khi3 tham3 chhu3-piN peng5-iu2. Lang5 khoaN3-kiN3 toa7-toa7 teh ki5-koai3, long2 kong2,“Li2 sian-siN piN3-cho3 sin e5 lang5, chong2--si7 m7 chai i si7 tui3 tah8-loh8 piN3-cho3 kau3 an2-ni.”"
        ],
        [
          "第四章",
          "Te7 si3 ChiuN"
        ],
        [
          "李先生hit日暗倒--來，續kap伊e5某ti7 燈火下論道理 tui3 淺漸漸講到深，tui3 約略講到詳細。Koh 將伊本身an2怎樣入教堂、an2怎樣聽道理、an2怎樣辯駁、an2怎樣祈禱、an2怎樣受人感激、an2怎樣反悔罪過、an2怎樣改變、an2怎樣入教；入教了後an2怎樣ka7耶穌做證。Hiah-e5 代誌逐層講了，到路尾講，「若m7是上帝e5 大恩典耶穌來救我，我的確永永死ti7 罪惡e5 中央，今仔日無koh有這個款式thang一家來團團圓。」",
          "Li2 sian-siN hit jit8 am3 to3--lai5, soa3 kap i e5 bou2 ti7 teng-hoe2-e7 lun7 to7-li2 tui3 chhian2 chiam7-chiam7 kong2 kau3 chhim, tui3 iok-liok8 kong2 kau3 siong5-se3. Koh chiong i pun2-sin an2-chaiN2-iuN7 jip8 kau3-tng5, an2-chaiN2-iuN7 thiaN to7-li2, an2-chaiN2-iuN7 pian7-pok, an2-chaiN2-iuN7 ki5-to2, an2-chaiN2-iuN7 siu7 lang5 kam2-kek, an2-chaiN2-iuN7 hoan2-hoe2 choe7-koa3, an2-chaiN2-iuN7 ke2-piN3, an2-chaiN2-iuN7 jip8-kau3; jip8-kau3 liau2-au7 an2-chaiN2-iuN7 ka7 Ia5-sou cho3 cheng3. Hiah-e5 tai7-chi3 tak8 chan5 kong2 liau2, kau3 lou7-boe2 kong2, “Na7 m7 si7 Siong7-te3 e5 toa7 in-tian2 Ia5-sou lai5 kiu3 goa2, goa2 tek-khak eng2-eng2 si2 ti7 choe7-ok e5 tiong-ng, kin-a2-jit8 bo5 koh u7 chit e5 khoan2-sit thang chit8-ke lai5 toan5-toan5-iN5.”"
        ],
        [
          "講了提聖經he7 ti7 桌頂，ka7 in某講，「我tui3入教到今，逐早暗的確著讀聖經一二章，che是養飼心神 e5 糧草，亦的確著吟詩祈禱：今暝賢妻 kap子著kap我an2-ni 做。」",
          "Kong2-liau2 theh8 Seng3-keng he7 ti7 toh-teng2, ka7 in bou2 kong2, “Goa2 tui3 jip8-kau3 kau3 taN, tak8 cha2-am3 tek-khak tioh8 thak8 Seng3-keng chit8 nng7 chiuN, che si7 iuN2-chhi7 sim-sin5 e5 niu5-chhau2, iah8 tek-khak tioh8 gim5-si ki5-to2: kin-mi5 hian5-chhe kap kiaN2 tioh8 kap goa2 an2-ni cho3.”"
        ],
        [
          "李先生讀聖經一章了kap伊 e5 某子做伙吟聖詩，做伙跪teh祈禱。祈禱 e5 話大略是講，「我e5 父上帝，創造天地人物 e5 大主宰，我本是大罪 e5 人陷落ti7 萬項惡e5 中間，無法thang家己救，得著天父疼痛憐憫、耶穌拯救、聖神感化；今會tit脫離苦海出死、入活，這個恩典闊大無限量，感謝be7 tit盡。現在求我e5 父上帝照顧感化我e5 某子，hou7 in 攏會得著救，kap 我做伙行天e5路，死後做伙享受天堂e5 真福氣。」",
          "Li2 sian-siN thak8 Seng3-keng chit8 chiuN liau2 kap i e5 bou2-kiaN2 cho3-hoe2 gim5 Seng3 si, cho3-hoe2 kui7 teh ki5-to2. Ki5-to2 e5 oe7 tai7-liok8 si7 kong2,“Goa2 e5 Pe7 Siong7-te3, chhong3-cho7 thiN-te7 lang5 mih8 e5 toa7 Chu2-chaiN2, goa2 pun2 si7 toa7 choe7 e5 lang5 ham7-loh8 ti7 ban7 hang7 ok e5 tiong-kan, bo5 hoat thang ka-ti7 kiu3, tit tioh8 ThiN-pe7 thiaN3-thang3 lin5-bin2, Ia5-sou chin2-kiu3, Seng3-sin5 kam2-hoa3; taN e7 tit thoat-li7 khou2-hai2 chhut-si2, jip8-oah8, chit e5 in-tian2 khoah-toa7 bo5-han7-liong7, kam2-sia7 be7 tit chin7. Hian7-chai7 kiu5 goa2 e5 Pe7 Siong7-te3 chiau3-kou3 kam2-hoa3 goa2 e5 bou2-kiaN2, hou7 in long2 e7 tit tioh8 kiu3, kap goa2 cho3-hoe2 kiaN5 ThiN e5 lou7, si2-au7 cho3-hoe2 hiong2-siu7 Thian-tong5 e5 chin hok-khi3.”"
        ],
        [
          "Chiah e5 話祈禱了，就爬起來去睏。論到 in某hit暝想攏be7 睏tit，想起 in翁改舊換新，心內大大歡喜。In翁款待伊e5 恩情疼痛比往常時加倍好，心內大大受感激；看in翁言語，德行溫柔、端正、和平，心內大大降服。論到所教伊e5 道理卻有難得明白 e5 所在親像teh 講，「上帝是獨一無二，一概chiah e5 菩薩kap 神明，尪佛攏是白賊無影，敬伊，拜伊無利益，又koh有罪。」這號e5 話今才聽見心內be7免得giau5疑奇怪，因為伊 e5 心chat8-chat8 iau2-boe7 開e5 緣故才an2-ni，總--是teh 躊躇 e5 中間，有一句話會明會信，就是伊 e5 翁講這個道理會變化伊 e5 心，hou7伊脫離hiah e5 罪惡。若m7是真e5 道理 beh thai3會到an2-ni？Che 話真著，親像講，「好樹的確結好e5 果子，歹樹be7 結好e5 果子。」今看 in 翁有好e5 舉動就thang 知hit 個道理的確是好e5 道理，現時雖然無甚物明白，後--來的確會致到攏總bat。",
          "Chiah e5 oe7 ki5-to2 liau2, chiu7 peh--khi2-lai5 khi3 khun3. Lun7 kau3 in bou2 hit mi5 siuN7 long2 be7 khun3 tit, siuN7-khi2 in ang ke2-ku7 oaN7-sin, sim-lai7 toa7-toa7 hoaN-hi2. In ang khoan2-thai7 i e5 in-cheng5 thiaN3-thang3 pi2 eng2-siong5-si5 ka-poe7 ho2, sim-lai7 toa7-toa7 siu7 kam2-kek; khoaN3 in ang gian5-gi2, tek-heng7 un-jiu5, toan-chiaN3, ho5-peng5, sim-lai7 toa7-toa7 hang5-hok8. Lun7 kau3 sou2 ka3 i e5 to7-li2 khiok u7 oh-tit beng5-pek8 e5 sou2-chai7 chhin-chhiuN7 teh kong2,“Siong7-te3 si7 tok8-it bu5 ji7, it-khai3 chiah e5 phou5-sat kap sin5-beng5, ang-hut8 long2 si7 peh8-chhat8 bo5 iaN2, keng3--i, pai3--i bo5 li7-ek, iu7-koh u7 choe7.” Chit ho7 e5 oe7 taN chiah thiaN-kiN3 sim-lai7 be7 bian2-tit giau5-gi5 ki5-koai3, in-ui7 i e5 sim chat8-chat8 iau2-boe7 khui e5 ian5-kou3 chiah an2-ni, chong2--si7 teh tiu5-tu5 e5 tiong-kan, u7 chit8 ku3 oe7 e7 beng5 e7 sin3, chiu7-si7 i e5 ang kong2 chit e5 to7-li2 e7 pian3-hoa3 i e5 sim, hou7 i thoat-li7 hiah e5 choe7-ok. Na7 m7 si7 chin e5 to7-li2 beh thai3 e7 kau3 an2-ni? Che oe7 chin tioh8, chhin-chhiuN7 kong2,“Ho2 chhiu7 tek-khak kiat ho2 e5 koe2-chi2, phaiN2 chhiu7 be7 kiat ho2 e5 koe2-chi2.”TaN khoaN3 in ang u7 ho2 e5 ki2-tong7 chiu7 thang chai hit e5 to7-li2 tek-khak si7 ho2 e5 to7-li2, hian7-si5 sui-jian5 bo5 sim2-mih8 beng5-pek8, au7--lai5 tek-khak e7 ti3-kau3 long2-chong2 bat."
        ],
        [
          "隔日早起起來梳頭、洗面、食茶、點心了後閤家聚集看聖經祈禱kap 前暝昏像。逐日照an2-ni 掠做定著 e5 規矩。",
          "Keh jit8 cha2-khi2 khi2 lai5 se-thau5, se2-bin7, chiah8-te5, tiam2-sim liau2-au7 hap8 ka chu7-chip8 khoaN3 Seng3-keng ki5-to2 kap cheng5 mi5-hng siang7. Tak8 jit8 chiau3 an2-ni liah8 cho3 tiaN7-tioh8 e5 kui-ki2."
        ],
        [
          "第五章",
          "Te7 gou7 ChiuN"
        ],
        [
          "Hit一日李先生去探聽伊所賣hit 兩個子，才知查甫e5 已經死，傷心慘慼，m7若因為in子來悲哀，亦是為著伊家己在早做歹致到an2-ni，來悲哀。李先生今知從前所有e5 罪惡是苦e5 根，所生 e5 枝葉亦的確濟濟 e5艱苦；chheh心反悔代先e5 錯誤，獨獨迫切求上帝，帶念耶穌 e5 功勞來赦伊 e5 大罪，賞賜聖神來安慰伊 e5 心。",
          "Hit chit8 jit8 Li2 sian-siN khi3 tham3-thiaN i sou2 be7 hit nng7 e5 kiaN2, chiah chai cha-pou e5 i2-keng si2, siong-sim chham2-chheh, m7-na7 in-ui7 in kiaN2 lai5 pi-ai, iah8 si7 ui7 tioh8 i ka-ti7 chai7-cha2 cho3 phaiN2 ti3-kau3 an2-ni, lai5 pi-ai. Li2 sian-siN taN chai chiong5-cheng5 sou2 u7 e5 choe7-ok si7 khou2 e5 kin, sou2 siN e5 ki-hioh8 iah8 tek-khak che7-che7 e5 kan-khou2; chheh-sim hoan2-hoe2 tai7-seng e5 chho3-gou7, tok8-tok8 pek-chhiat kiu5 Siong7-te3, tai3-liam7 Ia5-sou e5 kong-lo5 lai5 sia3 i e5 toa7-choe7, siuN2-su3 Seng3-sin5 lai5 an-ui3 i e5 sim."
        ],
        [
          "李先生得著 hit號歹 e5 消息，無話thang kap in某講，又koh求上帝寬衣in某e5 心，免得hou7 in憂悶較過頭。倒--來kap伊 e5某婉轉來講，伊 e5 某流目屎傷心。李先生用濟濟方法苦勸伊，in某koh 哭講，「若是查某--e5 死，查甫--e5 留teh，亦iau2會堪tit。今久無an2-ni，我e5 心腸叫我怎樣m7 掛吊？」",
          "Li2 sian-siN tit tioh8 hit-ho7 phaiN2 e5 siau-sit, bo5 oe7 thang kap in bou2 kong2, iu7-koh kiu5 Siong7-te3 khoan-i in bou2 e5 sim, bian2-tit hou7 in iu-bun7 khah koe3-thau5. To3--lai5 kap i e5 bou2 oan2-choan2 lai5 kong2, i e5 bou2 lau5-bak8-sai2 siong-sim. Li2 sian-siN eng7 che7-che7 hong-hoat khou2-khng3 i, in bou2 koh khau3 kong2,“Na7 si7 cha-bou2--e5 si2, cha-pou--e5 lau5 teh, iah8 iau2 e7-kham-tit. TaN ku2 bo5 an2-ni, goa2 e5 sim-tng5 kio3 goa2 chaiN2-iuN7 m7 koa3-tiau3?”"
        ],
        [
          "李先生知伊 e5某聖道iau2-boe7明，俗情iau2-boe7 化，就勸伊講，「賢妻你所講 e5 話無順天理，亦m7是照人情，查甫查某攏是父母 e5 骨肉，nia3 thang各樣心款待伊？我iau2-boe7 聽見真理 e5 代先，亦是tui3重查甫，m7愛查某，親像俗語teh 講，「查某子是了錢貨，m7 飼亦會tit過。」我亦平平有這號心，常常有這號話。Tui3 bat道理了後，才知男女攏是上帝賞賜，攏是耶穌贖回 e5 人，在生thang做上帝 e5 百姓，死後靈魂會tit 歸天堂，永遠享福，無分別查甫查某。俗語koh 講，「某子親像洗腳水，拚hiat-kak8 koh 換新。」在早我亦an2-ni想，lam7-sam2開費錢財，家內放choh8-teh無照顧，就是這號心所tihN8 e5。今才知除去俗情，愛惜賢妻看做一體，是因為入聖教，得著上帝 e5 聖神感化，順趁聖經 e5 教示，才會an2-ni。俗語亦bat 講，「男有3個某是好漢，女有3個翁是歹人。」Che亦是tui3重查甫看輕查某，流傳 e5毛病。三夫、三妻攏m7是照情理，親像an2-ni來做，敗壞人倫，實在無窮盡。照聖經講，「上帝創造人是一男一女，」m7是一女兩男，亦m7是一男兩女。所以若入聖教--e5，上至皇帝，下至百姓，攏是一翁一某。聖經koh講，「翁著疼某親像家己，疼某就是疼家己，人m7 bat怨恨家己 e5 身軀--e5，攏是保惜伊。」Koh 講，「人離開父母親像伊e5 某，來合做一體；所以逐人應該著疼某親像家己，某亦著疼伊e5丈夫，來尊敬降服--伊。」這號話極濟，講be7 tit盡。",
          "Li2 sian-siN chai i e5 bou2 seng3-to7 iau2-boe7 beng5, siok8-cheng5 iau2-boe7 hoa3, chiu7 khng3 i kong2, “Hian5-chhe li2 sou2 kong2 e5 oe7 bo5 sun7 thian-li2, iah8 m7 si7 chiau3 jin5-cheng5, cha-pou cha-bou2 long2 si7 pe7-bo2 e5 kut-jiok8, nia3 thang koh-iuN7 sim khoan2-thai7 i? Goa2 iau2-boe7 thiaN-kiN3 chin-li2 e5 tai7-seng, iah8 si7 tui3-tiong7 cha-pou, m7 ai3 cha-bou2, chhin-chhiuN7 siok8-gu2 teh kong2,`Cha-bou2-kiaN2 si7 liau2-chiN5-hoe3, m7 chhi7 iah8 e7 tit koe3.'Goa2 iah8 peN5-peN5 u7 chit-ho7 sim, siong5-siong5 u7 chit-ho7 oe7. Tui3 bat to7-li2 liau2-au7, chiah chai lam5-li2 long2 si7 Siong7-te3 siuN2-su3, long2 si7 Ia5-sou siok8-hoe5 e5 lang5, chai7-siN thang cho3 Siong7-te3 e5 peh-siN3, si2-au7 leng5-hun5 e7 tit kui Thian-tong5, eng2-oan2 hiong2-hok, bo5 hun-piat8 cha-pou cha-bou2. Siok8-gu2 koh kong2,`Bou2-kiaN2 chhin-chhiuN7 se2-kha-chui2, piaN3 hiat-kak8 koh oaN7 sin.' Chai7-cha2 goa2 iah8 an2-ni siuN7, lam7-sam2 khai-hui3 chiN5-chai5, ke-lai7 pang3-choh8--teh bo5 chiau3-kou3, chiu7-si7 chit-ho7 sim sou2 tihN8 e5. TaN chiah chai tu5-khi3 siok8-cheng5, ai3-sioh hian5-chhe khoaN3 cho3 chit8 the2, si7 in-ui7 jip8 seng3-kau3, tit tioh8 Siong7-te3 e5 Seng3-sin5 kam2-hoa3, sun7-than3 Seng3-keng e5 ka3-si7, chiah e7 an2-ni. Siok8-gi2 iah8 bat kong2,`Lam5 u7 saN e5 bou2 si7 ho2-han3, li2 u7 saN e5 ang si7 phaiN2-lang5.'Che iah8 si7 tui3-tiong7 cha-pou khoaN3-khin cha-bou2, liu5-thoan5 e5 mau5-peng7. Sam hu, sam chhe long2 m7 si7 chiau3 cheng5-li2, chhin-chhiuN7 an2-ni lai5 cho3, pai7-hoai7 jin5-lun5, sit8-chai7 bo5 kiong5-chin7. Chiau3 Seng3-keng kong2,“Siong7-te3 chhong3-cho7 lang5 si7 it lam5 it li2,” m7 si7 it li2 liong2 lam5, iah8 m7 si7 it lam5 liong2 li2. Sou2-i2 na7 jip8 seng3-kau3--e5, siong7 chi3 hong5-te3, ha7 chi3 peh-siN3, long2 si7 chit8 ang chit8 bou2. Seng3-keng koh kong2,“Ang tioh8 thiaN3-bou2 chhin-chhiuN7 ka-ti7, thiaN3 bou2 chiu7-si7 thiaN3 ka-ti7, lang5 m7 bat oan3-hin7 ka-ti7 e5 seng-khu--e5, long2 si7 po2-sioh i.”Koh kong2, “Lang5 li7-khui pe7-bo2 chhin-chhiuN7 i e5 bou2, lai5 hap8 cho3 chit8 the2; sou2-i2 tak8 lang5 eng-kai tioh8 thiaN3 bou2 chhin-chhiuN7 ka-ti7, bou2 iah8 tioh8 thiaN3 i e5 tiong7-hu, lai5 chun-keng3 hang5-hok8--i.”Chit-ho7 oe7 kek8 che7, kong2 be7 tit chin7."
        ],
        [
          "伊e5某聽見chiah-e5 話，知in翁所講攏合道理，所做亦是an2-ni，心內漸漸歡喜受伊安慰，獨獨致意teh-beh贖回這個查某子。",
          "I e5 bou2 thiaN-kiN3 chiah-e5 oe7, chai in ang sou2 kong2 long2 hap8 to7-li2, sou2 cho3 iah8 si7 an2-ni, sim-lai7 chiam7-chiam7 hoaN-hi2 siu7 i an-ui3, tok8-tok8 ti3-i3 teh-beh siok8-hoe5 chit e5 cha-bou2-kiaN2."
        ],
        [
          "李先生出去查查某子e5 下落，將錢贖倒轉--來。In某看見伊 e5 查某子倒--來，心內歡喜，攬來抱ti7 胸前，愛惜親像寶貝，用手so in查某子e5 面講，「你e5 面貌親像阿娘e5。」Koh看伊 e5 身份講，「今比hiang3時較大漢lah。」Chim-chim chng7-chng7 ，講東問西，母仔子講be7 tit 煞。李先生ti7 邊--仔看 in 這號 e5 款式，歡喜到流目屎，續無話thang講，獨獨講一句，「Che是上帝大恩典--lah。」",
          "Li2 sian-siN chhut khi3 chha5 cha-bou2-kiaN2 e5 he7-loh8, chiong chiN5 siok8 to3-tng2--lai5. In bou2 khoaN3-kiN3 i e5 cha-bou2-kiaN2 to3--lai5, sim-lai7 hoaN-hi2, lam2 lai5 pho7 ti7 heng-cheng5, ai3-sioh chhin-chhiuN7 po2-poe3, eng7 chhiu2 so in cha-bou2-kiaN2 e5 bin7 kong2, “Li2 e5 bin7-mau7 chhin-chhiuN7 an2-nia5 e5.”Koh khoaN3 i e5 sin-hun7 kong2,“TaN pi2 hiang3-si5 khah toa7-han3 lah.”Chim-chim chng7-chng7, kong2 tang mng7 sai, bo2-a2-kiaN2 kong2 be7 tit soah. Li2 sian-siN ti7 piN--a2 khoaN3 in chit-ho7 e5 khoan2-sit, hoaN-hi2 kau3 lau5 bak8-sai2, soa3 bo5 oe7 thang kong2, tok8-tok8 kong2 chit8 ku3,“Che si7 Siong7-te3 toa7 in-tian2 lah.”"
        ],
        [
          "第6章",
          "Te7-lak8 ChiuN"
        ],
        [
          "Hit一暝查某囡仔kap in老母做伙哭，腳常常伸teh kiu--teh，嘴內teh ihN8-ihN8 ng-ng haiN-haiN-chhan。伊 e5 老母ti7 眠夢中驚醒，才知伊e5查某子是腳teh 疼。伊無法ta7-oa5，總--是用話安慰伊nia7-nia7。明仔早起伊 e5 老父問伊，in老母ka7伊講，是腳疼。李先生講，「我聽見查某子teh hiN-hiN 哮，細聲teh chhan，扑算是因為縛腳起因，今果然是an2-ni。Hai3 lah！真奇怪﹗中國縛腳 e5 風俗，tui3 Bong5娘設起頭，到今仔日流傳那害，有人縛到二三寸hiah 細。」",
          "Hit chit8 me5 cha-bou2 gin2-na2 kap in lau7-bo2 cho3-hoe2 khau3, kha siong5-siong5 chhun--teh kiu--teh, chhui3-lai7 teh ihN8-ihN8 ng-ng haiN-haiN-chhan. I e5 lau7-bo2 ti7 bin5-bang7 tiong kiaN-chheN2, chiah chai i e5 cha-bou2-kiaN2 si7 kha teh thiaN3. I bo5 hoat ta7-oa5, chong2--si7 iong7 oe7 an-ui3 i nia7-nia7. Bin5-a2-cha2-khi2 i e5 lau7-pe7 mng7 i, in lau7-bo2 ka7 i kong2, si7 kha thiaN3. Li2 sian-siN kong2,“Goa2 thiaN-kiN3 cha-bou2-kiaN2 teh hiN-hiN-hau2, se3 siaN teh chhan, phah-sng3 si7 in-ui7 pak8-kha khi2-in, taN ko2-jian5 si7 an2-ni. Hai3 lah! Chin ki5-koai3! Tiong-kok pak8-kha e5 hong-siok8, tui3 Bong5-niu5 siat khi2-thau5, kau3 kin-a2-jit8 liu5-thoan5 na2 hai7, u7 lang5 pak8 kau3 nng7 saN chhun3 hiah se3. ”"
        ],
        [
          "俗語講，「大腳踏地穩，細腳ka-lun2-sun2。」照an2-ni來看，縛腳m7是好風俗，m7是福氣e5 相體。今才縛e5 時痛疼難當，暝日啼哮，半步be7行be7 徙，皮膚腳目朽爛，流血出膿，kap 受罪 e5 犯人像一樣。父母看伊thai2-tho2 會忍心，無beh 憐憫leh，縛到大漢歹行踏。設使tu2著無張持e5 災殃、緊急 e5 代誌，beh thai3 走會離thang 閃避，到hit-tiap8總--是死。賢妻請你聽我e5 話，趕緊將伊e5 腳ka7 liu5--起-來。",
          "Siok8-gi2 kong2,“Toa7 kha tah8 te7 un2, se3 kha ka-lun2-sun2.”Chiau3 an2-ni lai5 khoaN3, pak8-kha m7 si7 ho2 hong-siok8, m7 si7 hok-khi3 e5 siong3-the2. TaN-chiah pak8 e5 si5 thang3-thiaN3 lan5 tong, me5-jit8 thi5-hau2, poaN3-pou7 be7 kiaN5 be7 soa2, phoe5-hu kha-bak8 hiu2-noa7, lau5-hoeh chhut-lang5, kap siu7 choe7 e5 hoan7-lang5 siang7 chit8-iuN7. Pe7-bo2 khoaN3 i thai2-tho2 e7 jim2-sim, bo5 beh lin5-bin2 leh, pak8 kau3 toa7-han3 phaiN2 kiaN5-tah8. Siat-su2 tu2 tioh8 bo5 tiuN-ti5 e5 chai-iong, kin2-kip e5 tai7-chi3, beh thai3 chau2 e7 li7 thang siam2-pi7, kau3 hit-tiap8 chong2--si7 si2. Hian5-chhe chhiaN2 li2 thiaN goa2 e5 oe7, koaN2-kin2 chiong i e5 kha ka7 liu5--khi2-lai5."
        ],
        [
          "In某講，「查某人腳大e5，較濟是做下賤hou7 人差用，人攏ka7伊綽號，叫做大腳婆，hit號話聽攏be7入耳。我看伊艱苦卻亦傷心，m7-ku2風俗都是an2-ni，thai3 thang kap人無共款，kaN2著縛較好。」",
          "In bou2 kong2,“Cha-bou2 lang5 kha toa7 e5, khah choe7 si7 cho3 ha7-chian7 hou7 lang5 chhe-eng7, lang5 long2 ka7 i chhiok-ho7, kio3 cho3 toa7-kha-po5, hit-ho7 oe7 thiaN long2 be7 jip8 hi7. Goa2 khoaN3 i kan-khou2 khiok iah8 siong-sim, m7-ku2 hong-siok8 to si7 an2-ni, thai3 thang kap lang5 bo5 siang7-khoan2, kaN2 tioh8 pak8 khah ho2.”"
        ],
        [
          "李先生講，「風俗有好，有歹；若好--e5 著趁伊，若歹--e5就著換。縛腳是極歹 e5風俗，切切著改換，趕緊著改換。到後--來的確通國攏會改換。總--是無一人做起頭，就無向望e5 日子。若是一家tiam3這鄉里，會代先改換，m7免煩惱無人學咱e5 款式，親像你所講，hou7人叫大腳婆，thai3有甚物相關？我看大腳，才是順趁上帝，照顧伊所hou7--咱e5 身體，有甚物下賤？看hiah-e5細腳--e5 攏是逆天，所行刁持猛強來au2-ut到成。論真是大見笑 e5 事，反轉是稱呼做三寸 e5 金蓮lah，keng-e5--lah，大家號lo2號so7，是引誘迷惑人 e5 話，ka7伊放做無聽見亦thang。」",
          "Li2 sian-siN kong2,“Hong-siok8 u7 ho2, u7 phaiN2; na7 ho2--e5 tioh8 than3 i, na7 phaiN2--e5 chiu7 tioh8 oaN7. Pak8-kha si7 kek8 phaiN2 e5 hong-siok8, chhiat-chhiat tioh8 ke2-oaN7, koaN2-kin2 tioh8 ke2-oaN7. Kau3 au7--lai5 tek-khak thong kok long2 e7 ke2-oaN7. Chong2--si7 bo5 chit8 lang5 cho3 khi2-thau5, chiu7 bo5 ng3-bang7 e5 jit8-chi2. Na7 si7 chit8-ke tiam3 chit hiuN-li2, e7 tai7-seng ke2-oaN7, m7 bian2 hoan5-lo2 bo5 lang5 oh8 lan2 e5 khoan2-sit, chhin-chhiuN7 li2 sou2 kong2, hou7 lang5 kio3 toa7-kha-po5, thai3 u7 sim2-mih8 siong-kan? Goa2 khoaN3 toa7-kha, chiah si7 sun7-than3 Siong7-te3, chiau3-kou3 i sou2 hou7--lan2 e5 sin-the2, u7 sim2-mih8 ha7-chian7? KhoaN3 hiah-e5 se3-kha--e5 long2 si7 gek8-thiN, sou2 kiaN5 tiau5-ti5 beng2-kiong5 lai5 au2-ut kau3 chiaN5. Lun7 chin si7 toa7 kian3-siau3 e5 su7, hoan2-tng2 si7 chheng-hou cho3 sam-chhun3 e5 kim-lian5 lah, keng-e5--lah, tai7-ke ho7-lo2 ho7-so7, si7 in2-iu7 be5-hek8 lang5 e5 oe7, ka7 i pang3 cho3 bo5 thiaN-kiN3 iah8 thang.”"
        ],
        [
          "伊e5某講，「丈夫你所講 e5話，實在有情理，我恨be7 tit家己liu5--起來，來趁你 e5 意思，總--是這個查某囡仔若m7 ka7伊縛腳，到將來配親看beh an2怎樣？」",
          "I e5 bou2 kong2, “Tiong7-hu li2 sou2 kong2 e5 oe7, sit8-chai7 u7 cheng5-li2, goa2 hin7 be7 tit ka-ti7 liu5--khi2-lai5, lai5 than3 li2 e5 i3-su3, chong2--si7 chit e5 cha-bou2-gin2-na2 na7 m7 ka7 i pak8-kha, kau3 chiong-lai5 phoe3-chhin khoaN3 beh an2-chaiN2-iuN7?”"
        ],
        [
          "李先生講，「Che事是上帝主意所定咱不過趁伊e5 命令就是，nia3 thang因為配親e5 緣故來敗壞身體？又koh hit個查某囡仔後--來的確ka7伊配hou7 教會內 e5 人，決斷m7-thang 嫁出教會外；實在趁道理 e5 人無掠腳大做見笑。」",
          "Li2 sian-siN kong2,“Che su7 si7 Siong7-te3 chu2-i3 sou2 tiaN7 lan2 put-ko3 than3 i e5 beng7-leng7 chiu7-si7, nia3 thang in-ui7 phoe3-chhin e5 ian5-kou3 lai5 pai7-hoai7 sin-the2? Iu7-koh hit e5 cha-bou2 gin2-na2 au7--lai5 tek-khak ka7 i phoe3 hou7 kau3-hoe7-lai7 e5 lang5, koat-toan3 m7-thang ke3 chhut kau3-hoe7-goa7; sit8-chai7 than3 to7-li2 e5 lang5 bo5 liah8 kha toa7 cho3 kian3-siau3.”"
        ],
        [
          "伊e5某講，「An2怎樣m7 kap教會外結親？」",
          "I e5 bou2 kong2,“An2-chaiN2-iuN7 m7 kap kau3-hoe7-goa7 kiat chhin?”"
        ],
        [
          "李先生講，「教會外 e5 人無beh 敬上帝、趁世俗、拜假神，行動舉止攏離開真道理，若將子嫁hou7 伊，親像入烏暗 e5 所在，在生be7順上帝 e5 命令來做人，過往be7 享天堂 e5 永福。我m7忍看伊縛腳 e5 艱苦，thai2-tho2會忍--tit 放伊去受地獄e5 艱苦leh？世俗重富貴，無重道理；重身軀，無重靈魂，淺見又koh 私偏。我在早也是an2-ni，今才知靈魂是無tang3 買e5 寶貝，人e5身軀萬萬be7 比tit。世間e5福氣親像飛 e5 雲，親像眼前花。若是因為che來失落靈魂，是烏暗愚憨到極。Hai3 ah﹗真可惜﹗這個查某囡仔就是終世人無匹配，也m7肯嫁hou7 教會外。」",
          "Li2 sian-siN kong2,“Kau3-hoe7-goa7 e5 lang5 bo5 beh keng3 Siong7-te3, than3 se3-siok8, pai3 ke2 sin5, heng5-tong7 ki2-chi2 long2 li7-khui chin to7-li2, na7 chiong kiaN2 ke3 hou7 i, chhin-chhiuN7 jip8 ou-am3 e5 sou2-chai7, chai7-siN be7 sun7 Siong7-te3 e5 beng7-leng7 lai5 cho3 lang5, koe3-ong2 be7 hiong2 Thian-tong5 e5 eng2-hok. Goa2 m7 jim2 khoaN3 i pak8-kha e5 kan-khou2, thai2-tho2 e7 jim2--tit pang3 i khi3 siu7 te7-gek8 e5 kan-khou2 leh? Se3-siok8 tiong7 hu3-kui3, bo5 tiong7 to7-li2; tiong7 seng-khu, bo5 tiong7 leng5-hun5, chhian2-kian3 iu7-koh su-phian. Goa2 chai7-cha2 ia7 si7 an2-ni, taN chiah chai leng5-hun5 si7 bo5 tang3 be2 e5 po2-poe3, lang5 e5 seng-khu ban7-ban7 be7 pi2-tit. Se3-kan e5 hok-khi3 chhin-chhiuN7 poe e5 hun5, chhin-chhiuN7 gan2-chian5 hoa. Na7 si7 in-ui7 che lai5 sit-loh8 leng5-hun5, si7 ou-am3 gu5-gong7 kau3-kek8. Hai3 ah! Chin kho2-sioh! Chit e5 cha-bou2 gin2-na2 chiu7-si7 chiong-si3-lang5 bo5 phit-phoe3, ia7 m7 kheng2 ke3 hou7 kau3-hoe7-goa7.”"
        ],
        [
          "伊e5某逐日teh 受伊教示，心內略仔明白，所以這tiap8聽伊濟濟話，較快會曉tit，tui3 伊e5 丈夫tim3頭講，「先生 e5話真著，我今甘願thau2放這個囡仔e5 腳，無beh koh ka7伊縛。」",
          "I e5 bou2 tak8 jit8 teh siu7 i ka3-si7, sim-lai7 lioh8-a2 beng5-pek8, sou2-i2 chit-tiap8 thiaN i che7-che7 oe7, khah khoai3 e7-hiau2-tit, tui3 i e5 tiong7-hu tim3-thau5 kong2,“Sian-siN e5 oe7 chin tioh8, goa2 taN kam-goan7 thau2-pang3 chit e5 gin2-na2 e5 kha, bo5 beh koh ka7 i pak8.”"
        ],
        [
          "就續ka7伊liu5--起-來。查某囡仔也大歡喜，tui3 這tiap8身體伸勻，心肝安然，比縛腳e5 查某囡仔不止較爽快lah。",
          "Chiu7 soa3 ka7 i liu5--khi2-lai5. Cha-bou2 gin2-na2 ia7 toa7 hoaN-hi2, tui3 chit-tiap8 sin-the2 chhun-un5, sim-koaN an-jian5, pi2 pak8-kha e5 cha-bou2 gin2-na2 put-chi2 khah song2-khoai3 lah."
        ]
      ],
      "篇名": "In2 Ka Tong3 to7"
    }
  ]
}
