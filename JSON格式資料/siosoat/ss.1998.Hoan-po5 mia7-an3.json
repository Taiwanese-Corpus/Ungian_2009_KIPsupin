{
  "作者": "陳明仁",
  "出版年": "1998",
  "出版者": "台文罔報雜誌社",
  "文類": "小說",
  "書名": "A-chhun5",
  "書寫系統": "漢羅",
  "資料": [
    {
      "段": [
        [
          "「台北來--e5?我bat toa3--過，做警察就是ai3 hou7 人調來調去，公文叫lan2 去 toeh tioh8-ai3 去toeh。警察這途kap 人khah 無kang7;你講teh 寫小說？我知，就是作家，有一個案，就kap 一個作家有牽連。我beh 問i 案情參考，i 無siann2 beh chhap--我，頂司講作家比記者khah 大，親像民意代表、影歌星hit 級--e5，m7-thang 惹--in， 尾--a goan2 局長ka-ti7 處理，hit 個作家long2 無tai7-chi3。我知影作家是真高貴e5 thau5-lou7，你做作家e5 人來goan2 庄kha beh chhong3 siann2？」",
          "“Tai5-pak lai5--e5? Goa2 bat toa3--koe3, cho3 keng2-chhat to7-si7 ai3 hou7 lang5 tiau3 lai5 tiau3 khi3, kong-bun5 kio3 lan2 khi3 toeh tioh8-ai3 khi3 toeh. Keng2-chhat chit-tou5 kap lang5 khah bo5 kang7; li2 kong2 teh sia2 siau2-soat? Goa2 chai, to7-si7 chok-ka, u7 chit8 e5 an3, to7 kap chit8 e5 chok-ka u7 khan-lian5. Goa2 beh mng7 i an3-cheng5 chham-kho2, i bo5 siann2 beh chhap--goa2, teng2-si kong2 chok-ka pi2 ki3-chia2 khah toa7, chhin-chhiunn7 bin5-i3 tai7-piau2, iann2-koa-chhenn hit kip--e5, m7-thang jia2--in, boe2--a goan2 kiok8-tiunn2 ka-ti7 chhu2-li2, hit e5 chok-ka long2 bo5 tai7-chi3. Goa2 chai-iann2 chok-ka si7 chin ko-kui3 e5 thau5-lou7, li2 cho3 chok-ka e5 lang5 lai5 goan2 chng-kha beh chhong3 siann2?”"
        ],
        [
          "我toa3  e5 所在離二林街a2 koh 有一段路，若無交通工具tioh8-ai3 去原斗－－hia e5 人講「橋a2 頭」，坐員林客運。有一pai2 我去二林圖書館借冊，beh tng2--來，這時 e5 庄kha 人若m7 是駛車就是騎Outoubai，二林往田中央線kan-tann 我一個人客，beh 起 行koh 一個老歲a2 peh--起來，人生做有pan7 有pan7，看我一個人客nia5，就oa2 來kap我坐做夥，講m7 bat 看過我，goan2 一路開講，講是開講，我chiah 應兩句話，chhun--e5 long2 i teh 講，一直到橋a2 頭我beh 落車，i m7 願soah，koh beh hou7 我住址、電話；司機ma7 真有耐心，等i khoann-khoann-a2 ka7 紙條a2 寫好tu hou7--我，chiah 起動。",
          "Goa2 toa3 e5 sou2-chai7 li7 Ji7-lim5 ke-a2 koh u7 chit8 toann7 lou7, na7 bo5 kau-thong kang-ku7 tioh8-ai3 khi3 Goan5-tau2----hia e5 lang5 kong2 “Kio5-a2-thau5”, che7 Goan5-lim5 Kheh-un7. U7 chit8 pai2 goa2 khi3 Ji7-lim5 tou5-su-koan2 chioh-chheh, beh tng2--lai5, chit-si5 e5 chng-kha-lang5 na7 m7 si7 sai2-chhia to7-si7 khia5 Outoubai, Ji7-lim5 ong2 Chhan5-tiong-ng soann3 kan-tann goa2 chit8 e5 lang5-kheh, beh khi2-kiann5 koh chit8 e5 lau7-hoe3-a2 peh--khi2-lai5, lang5 senn-cho3 u7-pan7 u7-pan7, khoann3 goa2 chit8 e5 lang5-kheh nia5, to7 oa2 lai5 kap goa2 che7 cho3-hoe2, kong2 m7 bat khoann3 koe3 goa2, goan2 chit8-lou7 khai-kang2, kong2 si7 khai-kang2, goa2 chiah in3 nng7 ku3 oe7, chhun--e5 long2 i teh kong2, it-tit8 kau3 Kio5-a2-thau5 goa2 beh loh8-chhia, i m7-goan7 soah, koh beh hou7 goa2 chu7-chi2, tian7-oe7; su-ki ma7 chin u7 nai7-sim, tan2 i khoann-khoann-a2 ka7 choa2-tiau5-a2 sia2 ho2 tu hou7--goa2 , chiah khi2-tong7."
        ],
        [
          "做一個作家，常在有人beh 講i e5 故事，提供做小說e5 材料，be7 輸in tu2 著--e5    long2 是世間上稀罕iah 是上悲慘--e5，親像「男性e5 苦戀」hit te3 歌講--e5:「世間 e5 phainn2 命，親像全部歸在我」。對hit 個bat 做過警察e5 老歲a2，真緊我就be7 記得 i e5 tai7-chi3。過chiann5 禮拜，我去圖書館還冊，tng7 著i ti7 hia 看報紙，be7 赴 soan，hou7 i 影--著，招我去附近老人會泡茶，i 講kap 我會投機、有話講。想一下真， i m7 是kap 我有話講，是欠人聽i 講話nia5，我也就tiam7-tiam7 聽i 講khah 早做警察 e5 一koa2  經過。下面是i 講e5 頭一個古。",
          "Cho3 chit8 e5 chok-ka, chhiang5-chai7 u7 lang5 beh kong2 i e5 kou3-su7, the5-kiong cho3 siau2-soat e5 chai5-liau7, be7-su in tu2 tioh8--e5 long2 si7 se3-kan siong7 hi-han2 iah si7 siong7 pi-chham2--e5, chhin-chhiunn7 “lam5-seng3 e5 khou2-loan5” hit te3 koa kong2--e5: “Se3-kan e5 phainn2-mia7, chhin-chhiunn7 choan5-pou7 kui chai7 goa2”. Tui3 hit e5 bat cho3 koe3 keng2-chhat e5 lau7-hoe3-a2, chin kin2 goa2 to7 be7 ki3-tit i e5 tai7-chi3. Koe3 chiann5 le2-pai3, goa2 khi3 tou5-su-koan2 hainn5-chheh, tng7 tioh8 i ti7 hia khoann3 po3-choa2, be7-hu3 soan, hou7 i iann2--tioh8, chio goa2 khi3 hu7-kin7 lau7-lang5-hoe7 phau3-te5, i kong2 kap goa2 e7 tau5-ki, u7 oe7 kong2. Siunn7 chit8-e7 chin, i m7 si7 kap goa2 u7 oe7 kong2, si7 khiam3 lang5 thiann i kong2-oe7 nia5, goa2 ia7 to7 tiam7-tiam7 thiann i kong2 khah cha2 cho3 keng2-chhat e5 chit8-koa2 keng-koe3. E7-bin7 si7 i kong2 e5 thau5 chit8 e5 kou2."
        ],
        [
          "Goan2 tau 作無joa7 che7 田，本底想beh 考師專做老師khah 有出脫，我siunn 笨，sian考都be7 tiau5，聽人講警察khah 好考，ma7 比做先生khah 好bau2，就an2-ni 決定我e5 一世人。這時想起我警察生涯，加減有koa2  緊張刺激e5 經驗，ti7 我退休了後 ，khoann-khoann-a2 講來hou7 社會做gi7-niu7。會記得tu2 出業，無背景關係，hong5 派 去一個san3-chhiah e5 漁村，主要e5 任務是防止「共匪」ui3 海路來。討海--e5 m7 bat 字，無膽，be7 有siann2 案件。料be7 到，soah 發生一層命案，che 是我做警察e5 頭一 層案件，一個khou 二（一線兩星）e5 菜鳥a2 tu2 去漁村e5 經驗。",
          "Goan2 tau choh bo5 joa7 che7 chhan5, pun2-te2 siunn7 beh kho2 su-choan cho3 lau7-su khah u7 chhut-thoat, goa2 siunn pun7, sian kho2 to be7 tiau5, thiann lang5 kong2 keng2-chhat khah ho2-kho2, ma7 pi2 cho3 sian-sinn khah ho2-bau2, to7 an2-ni koat-teng7 goa2 e5 chit8-si3-lang5. Chit-si5 siunn7-khi2 goa2 keng2-chhat seng-gai5, ke-kiam2 u7 koa2 kin2-tiunn chhi3-kek e5 keng-giam7, ti7 goa2 the3-hiu liau2-au7, khoann-khoann-a2 kong2 lai5 hou7 sia7-hoe7 cho3 gi7-niu7. E7 ki3-tit tu2 chhut-giap8, bo5 poe7-keng2 koan-he7, hong5 phai3 khi3 chit8 e5 san3-chhiah e5 hi5-chhoan, chu2-iau3 e5 jin7-bu7 si7 hong5-chi2 “kiong7-hui2” ui3 hai2-lou7 lai5. Tho2-hai2--e5 m7 bat ji7, bo5 tann2, be7 u7 siann2 an3-kiann7. Liau7 be7 kau3, soah hoat-seng chit8 chan5 mia7-an3, che si7 goa2 cho3 keng2-chhat e5 thau5-chit8-chan5 an3-kiann7, chit8 e5 khou-ji7 (it-soann3 nng7 chhenn) e5 chhai3-chiau2-a2 tu2 khi3 hi5-chhoan e5 keng-giam7."
        ],
        [
          "我無人事背景，hou7 公文派去oa2 二林海口e5 漁村做警員，hit 時e5 人iau2 是慣 勢沿用日本時代e5 稱呼「巡查」，ma7 有人叫我「tai7-jin5」。全所chiah 三個人，我 e5 頂司是代分駐所長姓孫e5 外省巡佐，koh 有一個負責拚掃兼hiann5 茶煮食e5 海口姑娘，有讀過兩年日本冊kap 國民學校，i e5 職稱是雇員，就是小使a2，這時講是「工友」， 應付日常公文無問題。我su3 常e5 khang-khoe3 是早暗ai3 ui3 分駐所出發，騎鐵馬seh8 漁村，一直到海埔，koh 過是海防e5 範圍，kap 我無ti7-tai7。我iau2 未來chin3 前， che 應該是巡佐e5 責任；「頂司管下司，鋤頭管糞箕」，i long2 tu 小使a2 去；漁村姑 娘a2 有我接手巡邏，加真輕鬆， 對我這個新kha-siau3 應該有歡迎chiah tioh8。",
          "Goa2 bo5 jin5-su7 poe7-keng2, hou7 kong-bun5 phai3 khi3 oa2 Ji7-lim5 Hai2-khau2 e5 hi5-chhoan cho3 keng2-oan5, hit-si5 e5 lang5 iau2 si7 koan3-si3 ian5-iong7 Jit8-pun2 si5-tai7 e5 chheng-hou “sun5-cha”, ma7 u7 lang5 kio3 goa2 “tai7-jin5”. Choan5-sou2 chiah sann e5 lang5, goa2 e5 teng2-si si7 tai7-hun-chu3-sou2-tiunn2 senn3 Sun e5 goa7-seng2 sun5-cho2, koh u7 chit8 e5 hu7-chek piann3-sau3 kiam hiann5-te5 chu2-chiah8 e5 Hai2-khau2 kou-niu5, u7 thak8 koe3 nng7 ni5 Jit8-pun2-chheh kap kok-bin5-hak8-hau7, i e5 chit-chheng si7 kou3-oan5, to7-si7 siau2-su2-a2, chit-si5 kong2 si7 “kang-iu2”, eng3-hu3 jit8-siong5 kong-bun5 bo5 bun7-te5. Goa2 su3-siong5 e5 khang-khoe3 si7 cha2-am3 ai3 ui3 hun-chu3-sou2 chhut-hoat, khia5 thih-be2 seh8 hi5-chhoan, it-tit8 kau3 hai2-pou, koh koe3 si7 hai2-hong5 e5 hoan7-ui5, kap goa2 bo5 ti7-tai7. Goa2 iau2-boe7 lai5 chin3-cheng5, che eng-kai si7 sun5-cho2 e5 chek-jim7; “teng2-si koan2 e7-si, ti5-thau5 koan2 pun3-ki”, i long2 tu siau2-su2-a2 khi3; hi5-chhoan kou-niu5-a2 u7 goa2 chiap-chhiu2 sun5-lo5, ke chin khin-sang, tui3 goa2 chit e5 sin kha-siau3 eng-kai u7 hoan-geng5 chiah tioh8."
        ],
        [
          "這庄名叫「Thap-a2」，離二林街a2 六、七公里，聽講「thap」是平埔語，一種海魚 e5 名，chia khah 早這款魚真kau7，到底是siann2-mih 魚就無人真知--a，Thap-a2 若講緊就變「Tha2-ba2」，漢字寫做『塔馬』庄，差不多三十幾戶，全姓林--e5 khah che7， long2 是食海生活--e5，有e5 ti7 海kinn5 插蚵a2、牽網khioh hoe-kha-chhih8-a2 kap 雜魚，也有ko3船a2 去近海放網a2，kui 庄long2 臭臊kap 鹹味。",
          "Chit chng mia5 kio3 “Thap-a2”, li7 Ji7-lim5 ke-a2 lak8, chhit kong-li2, thiann kong2 “thap” si7 penn5-pou-gi2, chit8 chiong2 hai2-hi5 e5 mia5, chia khah-cha2 chit khoan2 hi5 chin kau7, tau3-te2 si7 siann2-mih hi5 to7 bo5 lang5 chin chai--a, Thap-a2 na7 kong2 kin2 to7 pian3 “Tha2-ba2”, han3-ji7 sia2-cho3『塔馬』chng, chha-put-to sann-chap8 kui2 hou7, choan5 senn3 Lim5--e5 khah che7, long2 si7 chiah8 hai2 seng-oah8--e5, u7-e5 ti7 hai2-kinn5 chhah o7-a2, khan bang7 khioh hoe-kha-chhih8-a2 kap chap8-hi5, ia7 u7 ko3 chun5-a2 khi3 kin7-hai2 pang3 bang7-a2, kui-chng long2 chhau3-chho kap kiam5-bi7."
        ],
        [
          "Hit 工我照常騎鐵馬巡去Thap-a2，無siann2 tai7-chi3，寄藥包a2 e5 牛a2 頭一戶 一戶補換藥a2，其他就無外地人。Seh8 到海邊都也暗--a，天邊chhun 一絲紅霞hou7 海 風搧gah kiu 去na2 墨賊a2 血e5 雲--ni。海泳想beh chong5 起來埔a2， m7-koh long2 隨hou7 in e5 家族a2 giu2--tng2 去，一pai2 koh 一pai2 一直衝一直 hau2。遠海暗紅暗紅，無joa7  久就long2 暗--去，感覺有kui-tin7 怪物bih ti7 hia， m7 知ti7 時會peh 起來食人？風thau3 gah 我若無落來用牽--e5，鐵馬會去hou7 捲--去。風teh 笑我無i e5 法tou7，聲尖尖na2 一條補網a2 e5 鋼針，鑿過thau3 風e5 網，ui 落我e5 心肝，愈來愈近，m7 是風teh 笑，是歌聲，我m7 bat 聽--過e5 調。沙崙a2 後 一個人影，面ng3 海唱歌，聲koan5 koh 在，調平和，m7-koh i 唱gah 真悲慘，我一時 聽gah gang7--去：",
          "Hit kang goa2 chiau3-siong5 khia5 thih-be2 sun5 khi3 Thap-a2, bo5 siann2 tai7-chi3, kia3 ioh8-pau-a2 e5 gu5-a2-thau5 chit8 hou7 chit8 hou7 pou2 oann7 ioh8-a2, ki5-tha to7 bo5 goa7-te7-lang5. Seh8 kau3 hai2-pinn to ia7 am3--a, thinn-pinn chhun chit8-si ang5-he5 hou7 hai2-hong sian3 gah kiu khi3 na2 bak8-chat8-a2 hoeh e5 hun5--ni. Hai2-eng2 siunn7 beh chong5 khi2 lai5 pou-a2, m7-koh long2 sui5 hou7 in e5 ka-chok8-a2 giu2--tng2-khi3, chit8 pai2 koh chit8 pai2 it-tit8 chhiong it-tit8 hau2. Hng7-hai2 am3-ang5 am3-ang5, bo5 joa7 ku2 to7 long2 am3--khi3, kam2-kak u7 kui-tin7 koai3-but8 bih ti7 hia, m7 chai ti7-si5 e7 peh khi2 lai5 chiah8-lang5? Hong thau3 gah goa2 na7 bo5 loh8 lai5 iong7 khan--e5, thih-be2 e7 khi3 hou7 kng2--khi3. Hong teh chhio3 goa2 bo5 i e5 hoat-tou7, siann chiam-chiam na2 chit8 tiau5 pou2 bang7-a2 e5 kng3-chiam, chhak8 koe3 thau3-hong e5 bang7, ui loh8 goa2 e5 sim-koann, ju2 lai5 ju2 kin7, m7 si7 hong teh chhio3, si7 koa-siann, goa2 m7 bat thiann--koe3 e5 tiau7. Soa-lun7-a2 au7 chit8 e5 lang5-iann2, bin7 ng3 hai2 chhiunn3-koa, siann koan5 koh chai7, tiau7 peng5-ho5, m7-koh i chhiunn3 gah chin pi-chham2, goa2 chit8-si5 thiann gah gang7--khi3:"
        ],
        [
          "養飼--我e5海",
          "Iong2-chhi7--goa2 e5 hai2"
        ],
        [
          "mai3 koh ka7我hann2",
          "mai3 koh ka7 goa2 hann2"
        ],
        [
          "上帝放兩尾魚",
          "Siong7-te3 pang3 nng7 boe2 hi5"
        ],
        [
          "你生thoann3 che7-che7",
          "li2 senn-thoann3 che7-che7"
        ],
        [
          "有你chiah有泳",
          "u7 li2 chiah u7 eng2"
        ],
        [
          "有你chiah 有岸",
          "u7 li2 chiah u7 hoann7"
        ],
        [
          "有你chiah有船",
          "u7 li2 chiah u7 chun5"
        ],
        [
          "有你chiah 有活命",
          "u7 li2 chiah u7 oah8-mia7"
        ],
        [
          "養飼--我e5 海",
          "iong2-chhi7--goa2 e5 hai2"
        ],
        [
          "mai3 放sak--我",
          "mai3 pang3-sak--goa2"
        ],
        [
          "有你賞賜e5 食物",
          "u7 li2 siunn2-su3 e5 chiah8-mih8"
        ],
        [
          "chiah 會一日一日大",
          "chiah e7 chit8 jit8 chit8 jit8 toa7"
        ],
        [
          "親像lin2 kiann2 海翁",
          "chhin-chhiunn7 lin2 kiann2 hai2-ang"
        ],
        [
          "噴水thiau7 說多謝",
          "phun3 chui2-thiau7 seh-to-sia7"
        ],
        [
          "有一日也親像goan2 kiann2",
          "u7 chit8 jit8 ia7 chhin-chhiunn7 goan2 kiann2"
        ],
        [
          "toe3 你去無ta-oa5",
          "toe3 li2 khi3 bo5 ta-oa5"
        ],
        [
          "上帝--ah",
          "Siong7-te3--ah"
        ],
        [
          "我m7 知beh an2-choann2",
          "goa2 m7 chai beh an2-choann2"
        ],
        [
          "海--ah 海",
          "hai2--ah hai2"
        ],
        [
          "goan2 kiann2 kiam2 有快活",
          "goan2 kiann2 kiam2 u7 khuinn3-oah8"
        ],
        [
          "海防--e5 對庄內人khah 熟sai7，都也無來lo-so；我送唱歌--e5 tng2--去，問i 唱hit te3 siann2-mih 歌。I 講是in 後頭厝hit peng5 早時teh 唱e5 曲，in hia e5 古早例是唱歌有固定e5 調，隨心情去唱緊唱慢，唱koan5 唱ke7，歌詞ma7 ka-ti7 thap。問i  kam2 有讀過冊、kam2 bat 字？I 講無入過學校，m7-koh 有讀冊、bat 字，m7 是hit 款China 字，是白話字。我hit 時霧sa3-sa3，m7 知siann2-mih 白話字，聽i 講話用語kap 普通e5 台灣人無siann2 kang7 款，我liah8 準Thap-a2 人e5 慣勢long2 an2-ni。",
          "Hai2-hong5--e5 tui3 chng-lai7-lang5 khah sek8-sai7, to ia7 bo5 lai5 lo-so; goa2 sang3 chhiunn3-koa--e5 tng2--khi3, mng7 i chhiunn3 hit te3 siann2-mih koa. I kong2 si7 in au7-thau5-chhu3 hit peng5 cha2-si5 teh chhiunn3 e5 khek, in hia e5 kou2-cha2-le7 si7 chhiunn3-koa u7 kou3-teng7 e5 tiau7, sui5 sim-cheng5 khi3 chhiunn3 kin2 chhiunn3 ban7, chhiunn3 koan5 chhiunn3 ke7, koa-su5 ma7 ka-ti7 thap. Mng7 i kam2  u7 thak8 koe3 chheh, kam2 bat ji7? I kong2 bo5 jip8 koe3 hak8-hau7, m7-koh u7 thak8-chheh, bat ji7, m7 si7 hit khoan2 China ji7, si7 peh8-oe7-ji7. Goa2 hit-si5 bu7-sa3-sa3, m7 chai siann2-mih peh8-oe7-ji7, thiann i kong2-oe7 iong7-gi2 kap phou2-thong e5 Tai5-oan5-lang5 bo5 siann2 kang7-khoan2, goa2 liah8-chun2 Thap-a2 lang5 e5 koan3-si3 long2 an2-ni."
        ],
        [
          "He 是我頭pai2 tu2 著番婆，一個孤單e5 老cha-bou2。我tng2 去peng2 資料，i 就 是叫做林巫番婆。小使a2 幼氣（日本時叫Iu-khi，雪e5 意思，戰後公所照音寫做an2-ni 。）講番婆是番a2 田人；這時改做香田。嫁來Thap-a2 林--家， 生孤一個後生，in 翁二十外年前就出海liah8 魚peng2 船hou7 魚食--去，五、六年前， 後生beh 會sai2 娶bou2--a，koh hou7 海大--e5 招去做kiann2 婿。本底in 後頭厝就是落教--e5，嫁來了後，chia 無人信耶穌，就準tu2 好，死翁死kiann2 了，chhun 孤家a2 一個，chiah koh 去二林教會做禮拜，是Thap-a2 孤一個基督徒。翻tng2 工，我巡過庄內，看番婆in tau 門開開，外口無人，我也無感覺怪奇，庄--ni e5 人日--時無關門、鎖門e5 慣勢。我想講可能koh 去海邊唱歌hou7 海聽，去到海岸，一phian3 濛霧，無半個人影，幾隻野狗ti7 hia 吠，ka7 海泳展大聲。本來我會tang3 seh8 翻頭下班，為想beh 享受一時a2 孤單，去坐ti7 cha-hng 番婆唱歌e5 沙崙a2 後， 心情hou7 海風搧gah ju5-chhang2-chhang2，kam2 講我一世人long2 tioh8 ti7 chia 顧 海流目屎。天色漸漸tng2 烏，雲ka7 我壓gah be7 喘氣，看遠--去，看無未來。狗a2 像 teh pun5 狗螺，凄慘hau2，我想著番婆e5 歌，想beh hainn，m7-koh be7 記得調--a，無意無意ou-peh8 hainn，soah teh 唱「再來e5 港都」：港邊e5 海鳥是我e5 好朋友…… koh soa3--落hit 句唱be7 出--來，換唱別pha：夜茫霧罩港邊，引我心憂悶……，ma7 是唱無。我na2 會唱這te3 歌，照講che 海口應該是我「希望e5 首途」。",
          "He si7 goa2 thau5-pai2 tu2 tioh8 hoan-po5, chit8 e5 kou-toann e5 lau7-cha-bou2. Goa2 tng2 khi3 peng2 chu-liau7, i to7-si7 kio3-cho3 Lim5-bu5 Hoan-po5. Siau2-su2-a2 Iu3-khi3 (Jit8-pun2 si5 kio3 Iu-khi, seh e5 i3-su3, chian3-au7 kong-sou2 chiau3 im sia2 cho3 an2-ni.) kong2 hoan-po5 si7 hoan-a2-chhan5 lang5; chit-si5 kai2 cho3 Hiong-tian5. Ke3 lai5 Thap-a2 Lim5--ka, senn kou chit8 e5 hau7-senn, in ang ji7-chap8 goa7 ni5 cheng5 to7 chhut-hai2 liah8-hi5 peng2-chun5 hou7 hi5 chiah8--khi3, gou7, lak8 ni5 cheng5, hau7-senn beh e7-sai2 chhoa7-bou2--a, koh hou7 hai2-toa7--e5 chio khi3 cho3 kiann2-sai3. Pun2-te2 in au7-thau5-chhu3 to7-si7 loh8-kau3--e5, ke3 lai5 liau2-au7, chia bo5 lang5 sin3 Ia5-sou, to7 chun2 tu2-ho2, si2 ang si2 kiann2 liau2, chhun kou-ke-a2 chit8 e5, chiah koh khi3 Ji7-lim5 kau3-hoe7 cho3 le2-pai3, si7 Thap-a2 kou chit8 e5 Ki-tok-tou5. Hoan-tng2-kang, goa2 sun5 koe3 chng-lai7, khoann3 hoan-po5 in tau mng5 khui-khui, goa7-khau2 bo5 lang5, goa2 ia7 bo5 kam2-kak koai3-ki5, chng--ni e5 lang5 jit8--si5 bo5 koainn-mng5, so2-mng5 e5 koan3-si3. Goa2 siunn7 kong2 kho2-leng5 koh khi3 hai2-pinn chhiunn3-koa hou7 hai2 thiann, khi3 kau3 hai2-hoann7, chit8 phian3 bong5-bu7, bo5 poann3 e5 lang5-iann2, kui2 chiah ia2-kau2 ti7 hia pui7, ka7 hai2-eng2 tian2 toa7-siann. Pun2-lai5 goa2 e7-tang3 seh8-hoan-thau5 ha7-pan, ui7 siunn7 beh hiang2-siu7 chit8-si5-a2 kou-toann, khi3 che7 ti7 cha-hng hoan-po5 chhiunn3-koa e5 soa-lun7-a2 au7, sim-cheng5 hou7 hai2-hong sian3 gah ju5-chhang2-chhang2, kam2 kong2 goa2 chit8-si3-lang5 long2 tioh8 ti7 chia kou3 hai2 lau5 bak8-sai2. Thinn-sek chiam7-chiam7 tng2 ou, hun5 ka7 goa2 teh gah be7 chhoan2-khui3, khoann3 hng7--khi3, khoann3 bo5 bi7-lai5. Kau2-a2 chhiunn7 teh pun5-kau2-le5, chhinn-chham2-hau2, goa2 siunn7 tioh8 hoan-po5 e5 koa, siunn7 beh hainn, m7-koh be7 ki3-tit tiau7--a, bo5-i3 bo5-i3 ou-peh8 hainn, soah teh chhiunn3 “chai3-lai5 e5 kang2-tou”: kang2-pinn e5 hai2-chiau2 si7 goa2 e5 ho2-peng5-iu2...... koh soa3--loh8 hit ku3 chhiunn3 be7 chhut--lai5, oann7 chhiunn3 pat8-pha: ia7-bong5-bu7 tah kang2-pinn, in2 goa2 sim iu-bun7......, ma7 si7 chhiunn3 bo5. Goa2 na2 e7 chhiunn3 chit te3 koa, chiau3 kong2 che Hai2-khau2 eng-kai si7 goa2 “hi-bang7 e5 siu2-tou5”."
        ],
        [
          "透早tu2 到所--ni，幼氣塗kha 掃清氣--a，teh hiann5 茶；goan2 講e5 茶是滾水。海田--a chong5--入來，報告講出去拋網a2 soah 拋著一具死體，一個面青sun2-sun2 na2 講na2 chhoah，我叫幼氣thin5 一甌茶hou7--i，khoann-khoann-a2 講。海田 靠粒積整一隻平底a2，ti7 近海拋網khioh 雜魚，tak8 工漲流第一潮就出船，ti7 庄內 iau2 會得過。這chai2 起ma7 星未散就收錠（船beh 起行），近海愈來愈am2 (海--ni 魚少），想講出烏線（近海kap 外海水色交界）魚khah kho2，pha 無幾下手感覺重khoainn5-khoainn5，拖--起來chiah 知是庄內番婆e5 死體，無掛liah8 魚緊chinn3--tng2 來，報 海防--e5，in 講番婆是Thap-a2 人，m7 是共匪，無in e5 tai7-chi3。海田問講beh an2-choann2 處理，海防應i 講若m7 知beh an2-choann2 處理，soah be7-hiau2 koh phiann 入去 海--ni 準無看--見。",
          "Thau3-cha2 tu2 kau3 sou2--ni, Iu3-khi3 thou5-kha sau3 chheng-khi3--a, teh hiann5-te5; goan2 kong2 e5 te5 si7 kun2-chui2. Hai2-tian5--a chong5--jip8-lai5, po3-ko3 kong2 chhut khi3 pha-bang7-a2 soah pha tioh8 chit8 ku7 si2-the2, chit8 e5 bin7 chhenn-sun2-sun2 na2 kong2 na2 chhoah, goa2 kio3 Iu3-khi3 thin5 chit8 au te5 hou7--i, khoann-khoann-a2 kong2. Hai2-tian5 kho3 liap8-chek cheng2 chit8 chiah penn5-te2-a2, ti7 kin7-hai2 pha-bang7 khioh chap8-hi5, tak8-kang tiunn3-lau5 te7-it-tiau5 to7 chhut-chun5, ti7 chng-lai7 iau2 e7 tit koe3. Chit chai2-khi2 ma7 chhenn boe7 soann3 to7 siu-tiann7 (chun5 beh khi2-kiann5), kin7-hai2 ju2 lai5 ju2 am2 (hai2--ni hi5 chio2), siunn7 kong2 chhut ou-soann3 (kin7-hai2 kap goa7-hai2 chui2-sek kau-kai3) hi5 khah kho2, pha bo5 kui2-e7-chhiu2 kam2-kak tang7-khoainn5-khoainn5, thoa--khi2-lai5 chiah chai si7 chng-lai7 Hoan-po5 e5 si2-the2, bo5 koa3 liah8-hi5 kin2 chinn3--tng2-lai5, po3 hai2-hong5--e5, in kong2 Hoan-po5 si7 Thap-a2 lang5, m7 si7 kiong7-hui2, bo5 in e5 tai7-chi3. Hai2-tian5 mng7 kong2 beh an2-choann2 chhu2-li2, hai2-hong5 in3 i kong2 na7 m7 chai beh an2-choann2 chhu2-li2, soah be7-hiau2 koh phiann jip8 khi3 hai2--ni chun2 bo5 khoann3--kinn3."
        ],
        [
          "代所長long2 e-pou chiah 會來，我toe3 海田去海邊看死體，che 是我e5 頭具死體，ti7 警察學校受訓有教過一koa2  命案死體（法律詞叫「客體」）e5 處理原則，m7-koh，ka2-na2 kap 這具無合；頭層，chia m7 是發生現場，無法tou7 維持現場e5 原狀。死 體e5 傷痕明顯m7 是來自兇手e5 傷害，應該是番婆死了，hou7 海魚咬--e5，kiam2 講海魚是兇手，若an2-ni，就變海難事件，無合命案e5 定義。我喊幾個庄民tau3-kha 手ka7 番婆e5 死體扛去分駐所，無人hoah 會行。海田講替人扛棺柴有紅包kap 三角肉，扛死體 koh-khah phainn2 吉兆，紅包tioh8-ai3 khah 大包。我na2 有eng5 錢thang 發紅包，所--ni 大概也無這款預算，我一時soah be7-hiau2 處理，這時海防--e5 來，我拜託in 派 兵a2 來tau3 扛死人。一個排長chheng3 拔--起來，指海田in 幾個漁民，命令in ka7 死 體扛去分駐所，講若抗命，就beh『通通槍斃』。",
          "Tai7-sou2-tiunn2 long2 e-pou chiah e7 lai5, goa2 toe3 Hai2-tian5 khi3 hai2-pinn khoann3 si2-the2, che si7 goa2 e5 thau5-ku7 si2-the2, ti7 keng2-chhat hak8-hau7 siu7-hun3 u7 ka3 koe3 chit8-koa2 mia7-an3 si2-the2 (hoat-lut8-su5 kio3 “kheh-the2”) e5 chhu2-li2 goan5-chek, m7-koh, ka2-na2 kap chit ku7 bo5 hah8; thau5-chan5, chia m7 si7 hoat-seng hian7-tiunn5, bo5 hoat-tou7 i5-chhi5 hian7-tiunn5 e5 goan5-chong7. Si2-the2 e5 siong-hun5 beng5-hian2 m7 si7 lai5-chu7 hiong-chhiu2 e5 siong-hai7, eng-kai si7 Hoan-po5 si2 liau2, hou7 hai2-hi5 ka7--e5, kiam2 kong2 hai2-hi5 si7 hiong-chhiu2, na7 an2-ni, to7 pian3 hai2-lan7 su7-kiann7, bo5 hah8 mia7-an3 e5 teng7-gi7. Goa2 hiam2 kui2 e5 chng-bin5 tau3-kha-chhiu2 ka7 Hoan-po5 e5 si2-the2 kng khi3 hun-chu3-sou2, bo5 lang5 hoah e7 kiann5. Hai2-tian5 kong2 the3 lang5 kng koann-chha5 u7 ang5-pau kap sann-kak-bah, kng si2-the2 koh-khah phainn2 kiat-tiau, ang5-pau tioh8-ai3 khah toa7-pau. Goa2 na2 u7 eng5-chinn5 thang hoat ang5-pau, sou2--ni tai7-khai3 ia7 bo5 chit khoan2 i7-soan3, goa2 chit8-si5 soah be7-hiau2 chhu2-li2, chit-si5 hai2-hong5--e5 lai5, goa2 pai3-thok in phai3 peng-a2 lai5 tau3 kng si2-lang5. Chit8 e5 pai5-tiunn2 chheng3 poeh8--khi2-lai5, chi2 Hai2-tian5 in kui2 e5 hi5-bin5, beng7-leng7 in ka7 si2-the2 kng khi3 hun-chu3-sou2, kong2 na7 khong3-mia7, to7 beh『通通槍斃』."
        ],
        [
          "幼氣看死番婆hou7 人扛來所--ni，死人味真臭，soah liah8 兔a2 吐酸水，怨嘆我無應該大主大意。天良講，我tu2 出警校，生目chiu m7 bat 看過死人，koh chiah phainn2 看相，ma7 失主裁，ka-ti7 ka7 分寸long2 hut 亂--去，等孫巡佐tng2--來chiah 處理。",
          "Iu3-khi3 khoann3 si2-Hoan-po5 hou7 lang5 kng lai5 sou2--ni, si2-lang5-bi7 chin chhau3, soah liah8 thou3-a2 thou3 sng-chui2, oan3-than3 goa2 bo5 eng-kai toa7-chu2-toa7-i3. Thian-liong5 kong2, goa2 tu2 chhut keng2-hau7, senn bak8-chiu m7 bat khoann3 koe3 si2-lang5, koh chiah phainn2-khoann3-siunn3, ma7 sit chu2-chhai5, ka-ti7 ka7 hun-chhun3 long2 hut loan7--khi3, tan2 Sng sun5-cho2 tng2--lai5 chiah chhu2-li2."
        ],
        [
          "頂司大人過晝chiah 來上班，koh 醉面醉面，看著死體，先ka7 我chhoh-kan3-kiau7，我m7 知toh 位做m7-tioh8，ma7 m7 敢應嘴應舌，kan-tann 知影i 怪我找麻煩，人海防--e5 都無愛chhap，我be7-hiau2 kap in 推，ka7 責任推hou7--in，koh 罵幼氣，講無 chhai2 i khah 老資格，放我亂舞。等大人氣soah，我chiah 請示beh an2-choann2 辦。巡 佐講通知家屬來，ka7 死體領tng2 去埋。幼氣報告講死者無家屬，厝--ni 是孤家a2 tan-chhau-it-ko5。大人命令我去查看番婆koh 有siann2 親chiann5-gou7-chap8，緊叫來料理後 事，限我兩工ai3 結案。",
          "Teng2-si tai7-jin5 koe3-tau3 chiah lai5 siong7-pan, koh chui3-bin7 chui3-bin7, khoann3 tioh8 si2-the2, seng ka7 goa2 chhoh-kan3-kiau7, goa2 m7 chai toh-ui7 cho3 m7-tioh8, ma7 m7 kann2 in3-chhui3 in3-chih8, kan-tann chai-iann2 i koai3 goa2 chau2 ma5-hoan5, lang5 hai2-hong5--e5 to bo5-ai3 chhap, goa2 be7-hiau2 kap in the, ka7 chek-jim7 the hou7--in, koh me7 Iu3-khi3, kong2 bo5-chhai2 i khah lau7-chu-keh, pang3 goa2 loan7-bu2. Tan2 tai7-jin5 khi3 soah, goa2 chiah chheng2-si7 beh an2-choann2 pan7. Sun5-cho2 kong2 thong-ti ka-siok8 lai5, ka7 si2-the2 nia2 tng2 khi3 tai5. Iu3-khi3 po3-ko3 kong2 si2-chia2 bo5 ka-siok8, chhu3--ni si7 kou-ke-a2 tan-chhau-it-ko5. Tai7-jin5 beng7-leng7 goa2 khi3 chha5 khoann3 Hoan-po5 koh u7 siann2 chhin-chiann5-gou7-chap8, kin2 kio3 lai5 liau7-li2 hio7-su7, han7 goa2 nng7 kang ai3 kiat-an3."
        ],
        [
          "Thap-a2 人講若beh 知番婆e5 詳細tioh8 去問Lo3-kha-ou-mou－－kap i 上有話講 e5 厝邊。我去chhoe7--i e5 時，tu2 ui3 海岸khioh 柴a2 tng2--來，看著i chiah 知 庄kha 人ma7 真毒，gau5 keng-the2--人，明明是無五尺koan5 e5 cha-pou 人，叫i lo3-kha，che m7 是phi3-siunn3？I e5 漢名叫「林烏毛」，kap 番婆in 翁kang7 thiau7-a2 內，隔兩代e5 叔伯兄弟，歲頭差不多六十外，ma7 可能四、五十；討海人臭老，年歲chat khah be7 準。Lo3-kha-a2 講話無頭無尾，我若照i 講--e5 轉hou7 你聽，你tiann7-tioh8  sa 無niau-a2-mng5，kap 案情無ti7-tai7--e5 我就lang3--過。番婆e5 ta-koann、翁婿、 kap 後生long2 單傳，Lo3-kha-ou-mou in a 公kap 番婆in ta-koann e5 老pe7 是兄弟a2。三代long2 死ti7 海--ni，番婆m7 是討海底--e5 驚海，會淹死ti7 海--e5 long2 是 siunn 過靠勢e5 食海人，oa2 海食海hou7 海食，che 是一定e5 理由，就是an2-ni，i 敢 講番婆m7 是意外海難死--e5;話講倒tng2--來，老cha-bou2 孤家a2 kap 人無冤無仇，i 做人che7 人o-lo2 罕人嫌，應該be7 kap 人有siann2 soa-sap，na2 有人會害死i，實在是sian想都想long2 無。林烏毛講番婆自死kiann2 了後，tak8 禮拜日long2 透早就行去 二林基督長老教會做禮拜，庄--ni long2 是giah8 香--e5，kap i 無siann2 話講， 對i e5 生活狀況ma7 m7 是真了解。",
          "Thap-a2 lang5 kong2 na7 beh chai Hoan-po5 e5 siong5-se3 tioh8 khi3 mng7 Lo3-kha-ou-mou----kap i siong7 u7 oe7 kong2 e5 chhu3-pinn. Goa2 khi3 chhoe7--i e5 si5, tu2 ui3 hai2-hoann7 khioh chha5-a2 tng2--lai5, khoann3 tioh8 i chiah chai chng-kha-lang5 ma7 chin tok8, gau5 keng-the2--lang5, beng5-beng5 si7 bo5 gou7 chhioh koan5 e5 cha-pou-lang5, kio3 i lo3-kha, che m7 si7 phi3-siunn3? I e5 Han3-mia5 kio3 “Lim5 Ou-mou”, kap Hoan-po5 in ang kang7 thiau7-a2-lai7, keh nng7 te7 e5 chek-peh hiann-ti7, hoe3-thau5 chha-put-to lak8-chap8 goa7, ma7 kho2-leng5 si3, gou7-chap8; tho2-hai2-lang5 chhau3-lau7, ni5-hoe3 chat khah be7 chun2. Lo3-kha-a2 kong2-oe7 bo5 thau5 bo5 boe2, goa2 na7 chiau3 i kong2--e5 tng2 hou7 li2 thiann, li2 tiann7-tioh8 sa bo5 niau-a2-mng5, kap an3-cheng5 bo5 ti7-tai7--e5 goa2 to7 lang3--koe3. Hoan-po5 e5 ta-koann, ang-sai3, kap hau7-senn long2 tan-thoan5, Lo3-kha-ou-mou in a-kong kap Hoan-po5 in ta-koann e5 lau7-pe7 si7 hiann-ti7-a2. Sann te7 long2 si2 ti7 hai2--ni, Hoan-po5 m7 si7 tho2-hai2-te2--e5 kiann hai2, e7 im-si2 ti7 hai2--e5 long2 si7 siunn koe3 kho3-se3 e5 chiah8-hai2-lang5, oa2 hai2 chiah8 hai2 hou7 hai2 chiah8, che si7 it-teng7 e5 li2-iu5, to7-si7 an2-ni, i kann2 kong2 Hoan-po5 m7 si7 i3-goa7 hai2-lan7 si2--e5; oe7 kong2 to3-tng2--lai5, lau7-cha-bou2 kou-ke-a2 kap lang5 bo5 oan bo5 siu5, i cho3-lang5 che7 lang5 o-lo2 han2 lang5 hiam5, eng-kai be7 kap lang5 u7 siann2 soa-sap, na2 u7 lang5 e7 hai7-si2 i, sit8-chai7 si7 sian siunn7 to siunn7 long2 bo5. Lim5 Ou-mou kong2 Hoan-po5 chu7 si2-kiann2 liau2-au7, tak8 le2-pai3-jit8 long2 thau3-cha2 to7 kiann5 khi3 Ji7-lim5 Ki-tok Tiunn2-lo2 kau3-hoe7 cho3-le2-pai3, chng--ni long2 si7 giah8-hiunn--e5, kap i bo5 siann2 oe7 kong2, tui3 i e5 seng-oah8 chong7-hong2 ma7 m7 si7 chin liau2-kai2."
        ],
        [
          "我ka7 林烏毛所講e5 資料整理--一下，有koa2  重點：第一、林巫番婆m7 是無tu2 好跋落海死--e5。第二、番婆kap 庄--ni e5 無siann2 結怨e5 可能，應該m7 是仇殺。第三 、死者生活有庄內人m7 知e5 一面－－信基督教，tak8 禮拜去二林。我向頂司孫巡佐報告，講想beh 去二林教會做調查。巡佐koh ka7 我『媽你個屄』用in 外省e5 phainn2 聽話 chhoh-kan3-kiau7，講死都死--a，埋掉就好結案，我無事chhoe7 事，也be7 加發月給， chhap-chhap hiah che7 beh chhong3 siann2。我是菜鳥a2，m7 敢應話，心肝內是真反感 ，做警察就是ai3 查命案，若無，食月給食死米，就是做米蟲。我ka7 幼氣講想beh ka-ti7 去二林調查，i ma7 對代所長e5『摸魚』不滿，答應beh ka7 我tau3 掩kham3。",
          "Goa2 ka7 Lim5 Ou-mou sou2 kong2 e5 chu-liau7 cheng2-li2--chit8-e7, u7 koa2 tiong7-tiam2: te7-it, Lim5-bu5 Hoan-po5 m7 si7 bo5 tu2-ho2 poah8 loh8 hai2 si2--e5. Te7-ji7, Hoan-po5 kap chng--ni e5 bo5 siann2 kiat-oan3 e5 kho2-leng5, eng-kai m7 si7 siu5-sat. Te7-sann, si2-chia2 seng-oah8 u7 chng-lai7-lang5 m7 chai e5 chit8-bin7----sin3 Ki-tok-kau3, tak8 le2-pai3 khi3 Ji7-lim5. Goa2 hiong3 teng2-si Sng sun5-cho2 po3-ko3, kong2 siunn7 beh khi3 Ji7-lim5 Kau3-hoe7 cho3 tiau-cha. Sun5-cho2 koh ka7 goa2『媽你個屄』iong7 in goa7-seng2 e5 phainn2-thiann-oe7 chhoh-kan3-kiau7, kong2 si2 to si2--a, tai5 tiau7 to7 ho2 kiat-an3, goa2 bo5 su7 chhoe7 su7, ia7 be7 ke hoat goeh8-kip, chhap-chhap hiah che7 beh chhong3 siann2. Goa2 si7 chhai3-chiau2-a2, m7 kann2 in3-oe7, sim-koann lai7 si7 chin hoan2-kam2, cho3 keng2-chhat to7-si7 ai3 chha5 mia7-an3, na7 bo5, chiah8 goeh8-kip chiah8 si2-bi2, to7-si7 cho3 bi2-thang5. Goa2 ka7 Iu3-khi3 kong2 siunn7 beh ka-ti7 khi3 Ji7-lim5 tiau-cha, i ma7 tui3 tai7-sou2-tiunn2 e5『摸魚』put-boan2, tap-eng3 beh ka7 goa2 tau3 am-kham3."
        ],
        [
          "我騎鐵馬去二林，先去教會chhoe7 牧師，tu2 好無ti7--le，講去彰化開中會，一個 執事接待--我，chiah 知in e5 信徒林巫番婆「上帝恩召」去--a，報我去chhoe7 一個洪 長老，講是kap 番婆khah 有話講--e5。洪長老是六十歲hit kha-tah8-a2 e5 cha-pou 人 ，khah 早ti7 公所食thau5-lou7，退休幾na7 冬--a，i 講番婆自死翁死kiann2 了後，kui 心信主，算真虔誠。番婆有一個願，想beh 去聖地朝聖遊覽，有人teh 招團，費用真koan5 ，i 一世人ma7 儉無夠額，有一pai2，聽人講台南中會有信徒買愛國獎券tioh8 著第一特 獎二十萬，去「耶路撒冷」朝聖。番婆tak8 期就long2 買兩張，一張五khou，一個月開 三期，long2 總ai3 khai 三十khou。番婆m7 bat 字，ma7 無報紙thang 對獎，long2 是 洪長老ka7 i 對獎--e5，m7-koh 罕得對--著，上che7 tioh8 過兩百--e5。有一pai2 i 來 做禮拜，be7 記得chah 買獎券e5 錢，身軀chiah 十銀nia5，就ka7 洪長老換做兩 張五khou e5 銀票，一張beh 奉獻，一張禮拜soah beh 買獎券用，普通時i long2 買兩 張，講加一個機會，siunn che7 張傷本，i 負擔be7 起。我問洪長老，kam2 tak8-pai2 long2 是i 替番婆對獎--e5，若開獎e5 時離禮拜日siunn 久beh an2-choann2？洪--先生講 有時也會拜託去Thap-a2 寄藥包a2 e5 牛a2 頭替i 對。Beh 走hit 時，洪長老講這期是 四工前開獎--e5，番婆ma7 有買兩張獎券。",
          "Goa2 khia5 thih-be2 khi3 Ji7-lim5, seng khi3 kau3-hoe7 chhoe7 bok8-su, tu2-ho2 bo5 ti7--le, kong2 khi3 Chiong-hoa3 khui tiong-hoe7, chit8 e5 chip-su7 chiap-thai7--goa2 , chiah chai in e5 sin3-tou5 Lim5-bu5 Hoan-po5 “Siong7-te3 un-tiau” khi3--a, po3 goa2 khi3 chhoe7 chit8 e5 Ang5 tiunn2-lo2, kong2 si7 kap Hoan-po5 khah u7 oe7 kong2--e5. Ang5 tiunn2-lo2 si7 lak8-chap8 hoe3 hit kha-tah8-a2 e5 cha-pou-lang5, khah-cha2 ti7 kong-sou2 chiah8-thau5-lou7, the3-hiu kui2-na7 tang--a, i kong2 Hoan-po5 chu7 si2 ang si2 kiann2 liau2-au7, kui-sim sin3 Chu2, sng3 chin khian5-seng5. Hoan-po5 u7 chit8 e5 goan7, siunn7 beh khi3 Seng3-te7 tiau5-seng3 iu5-lam2, u7 lang5 teh chio-thoan5, hui3-iong7 chin koan5, i chit8-si3-lang5 ma7 khiam7 bo5-kau3 giah8, u7 chit8 pai2, thiann lang5 kong2 Tai5-lam5 Tiong-hoe7 u7 sin3-tou5 be2 ai3-kok chiong2-koan3 tioh8 tioh8 te7-it tek8-chiong2 ji7-chap8 ban7, khi3 “Ia5-lou7-sat-leng2” tiau5-seng3. Hoan-po5 tak8-ki5 to7 long2 be2 nng7 tiunn, chit8 tiunn gou7 khou, chit8 ko3 goeh8 khui sann ki5, long2-chong2 ai3 khai sann-chap8 khou. Hoan-po5 m7 bat ji7, ma7 bo5 po3-choa2 thang tui3-chiong2, long2 si7 Ang5 tiunn2-lo2 ka7 i tui3-chiong2--e5, m7-koh han2-tit tui3--tioh8, siong7 che7 tioh8 koe3 nng7-pah--e5. U7 chit8 pai2 i lai5 cho3-le2-pai3, be7 ki3-tit chah be2 chiong2-koan3 e5 chinn5, sin-khu chiah chap8 gun5 nia5, to7 ka7 Ang5 tiunn2-lo2 oann7 cho3 nng7 tiunn gou7 khou e5 gun5-phio3, chit8 tiunn beh hong7-hian3, chit8 tiunn le2-pai3 soah beh be2 chiong2-koan3 iong7, phou2-thong-si5 i long2 be2 nng7 tiunn, kong2 ke chit8 e5 ki-hoe7, siunn che7 tiunn siong-pun2, i hu7-tam be7 khi2. Goa2 mng7 Ang5 tiunn2-lo2, kam2 tak8-pai2 long2 si7 i the3 Hoan-po5 tui3-chiong2--e5, na7 khui-chiong2 e5 si5 li7 le2-pai3-jit8 siunn ku2 beh an2-choann2? Ang5--sian-sinn kong2 u7-si5 ia7 e7 pai3-thok khi3 Thap-a2 kia3 ioh8-pau-a2 e5 gu5-a2-thau5 the3 i tui3. Beh chau2 hit-si5, Ang5 tiunn2-lo2 kong2 chit ki5 si7 si3 kang cheng5 khui-chiong2--e5, Hoan-po5 ma7 u7 be2 nng7 tiunn chiong2-koan3."
        ],
        [
          "我沿路騎--tng2 來，感覺有koa2  想法，可能林巫番婆e5 死kap 教會iah 是獎券有牽 連，若無，就chhoe7 無別項原因--a。幼氣聽我講了，ma7 認同我e5 意見，i 講先chhoe7 看獎券有ti7--le 無。死體我有檢查--過，無hit 類e5 紙，準tam5--去ma7 ai3 有紙糊。 Goan2 兩個去番婆in tau chhiau-chhoe7，厝內真簡單，桌頂有chhai7 耶穌e5 相，壁邊兼拜矸a2，hit 時我ma7 m7 知siann2 意思，尾--a chiah 知he 是平埔teh 拜祖，拜耶穌 kap 拜矸a2 祖m7 知有teng-tann5--無？屜a2 內有幾本冊，long2 是A.B.C hit 款豆菜芽 a2 字，我講想be7 到in tau 有外國文e5 冊，kam2 是番婆in 厝行船有去外國，bat he A-tok-a2 字。幼氣講he 是白話字e5 聖經kap 聖詩，笑我song5。講na2 講，幼氣hiong5-hiong5 hoah 講：「Chhoe7--著a，kui 屜long2 獎券！」",
          "Goa2 ian5-lou7 khia5--tng2-lai5, kam2-kak u7 koa2 siunn7-hoat, kho2-leng5 Lim5-bu5 Hoan-po5 e5 si2 kap kau3-hoe7 iah si7 chiong2-koan3 u7 khan-lian5, na7 bo5, to7 chhoe7 bo5 pat8-hang7 goan5-in--a. Iu3-khi3 thiann goa2 kong2 liau2, ma7 jin7-tong5 goa2 e5 i3-kian3, i kong2 seng chhoe7 khoann3 chiong2-koan3 u7 ti7--le bo5. Si2-the2 goa2 u7 kiam2-cha--koe3, bo5 hit lui7 e5 choa2, chun2 tam5--khi3 ma7 ai3 u7 choa2-kou5. Goan2 nng7 e5 khi3 Hoan-po5 in tau chhiau-chhoe7, chhu3-lai7 chin kan2-tan, toh-teng2 u7 chhai7 Ia5-sou e5 siong7, piah-pinn kiam pai3 kan-a2, hit-si5 goa2 ma7 m7 chai siann2 i3-su3, boe2--a chiah chai he si7 penn5-pou teh pai3-chou2, pai3 Ia5-sou kap pai3 kan-a2-chou2 m7 chai u7 teng-tann5--bo5? Thoah-a2 lai7 u7 kui2 pun2 chheh, long2 si7 A.B.C hit khoan2 tau7-chhai3-ge5-a2 ji7, goa2 kong2 siunn7 be7 kau3 in tau u7 goa7-kok-bun5 e5 chheh, kam2 si7 Hoan-po5 in chhu3 kiann5-chun5 u7 khi3 goa7-kok, bat he A-tok-a2 ji7. Iu3-khi3 kong2 he si7 peh8-oe7-ji7 e5 Seng3-keng kap Seng3-si, chhio3 goa2 song5. Kong2 na2 kong2, Iu3-khi3 hiong5-hiong5 hoah kong2: “Chhoe7--tioh8 a, kui thoah long2 chiong2-koan3!”"
        ],
        [
          "差不多百外張獎券khng3 ti7 神明櫥a2 屜，goan2 兩個chim-chiok chhoe7，無看著tu2 開獎hit 期--e5。幼氣koh 入去房間chhiau，ti7 眠床頭竹a2 枕頭下chhoe7 著兩張 獎券，是hit 期--e5 無m7-tioh8，兩張一聯kang7 號--e5。我ka7 獎券chah tng2 來分駐 所對四工前e5 新聞，hit 個號碼無開，kong3-ku。我kap 幼氣研究一khun3，獎券無問題 ，這條線be7 通。巡佐來上班，問講林巫番婆e5 死體hoat8-loh8 好--未，我應講chhoe7 無直接e5 親人，kan-tann 一戶林烏毛kap i 有kang7 公族e5 關係，順續ka7 戶口資料掀 hou7 頂司看，i 看--一下講：『管他鳥毛、雞巴毛，明天叫他買棺柴葬了！』",
          "Chha-put-to pah goa7 tiunn chiong2-koan3 khng3 ti7 sin5-beng5-tu5-a2 thoah, goan2 nng7 e5 chim-chiok chhoe7, bo5 khoann3 tioh8 tu2 khui-chiong2 hit ki5--e5. Iu3-khi3 koh jip8 khi3 pang5-keng chhiau, ti7 bin5-chhng5 thau5 tek-a2 chim2-thau5 ha7 chhoe7 tioh8 nng7 tiunn chiong2-koan3, si7 hit ki5--e5 bo5 m7-tioh8, nng7 tiunn chit8 lian5 kang7 ho7--e5. Goa2 ka7 chiong2-koan3 chah tng2 lai5 hun-chu3-sou2 tui3 si3 kang cheng5 e5 sin-bun5, hit e5 ho7-be2 bo5 khui, kong3-ku. Goa2 kap Iu3-khi3 gian2-kiu3 chit8-khun3, chiong2-koan3 bo5 bun7-te5, chit tiau5 soann3 be7 thong. Sun5-cho2 lai5 siong7-pan, mng7 kong2 Lim5-bu5 Hoan-po5 e5 si2-the2 hoat8-loh8 ho2--boe7, goa2 in3 kong2 chhoe7 bo5 tit8-chiap e5 chhin-lang5, kan-tann chit8 hou7 Lim5 Ou-mou kap i u7 kang7 kong-chok8 e5 koan-he7, sun7-soa3 ka7 hou7-khau2 chu-liau7 hian hou7 teng2-si khoann3, i khoann3--chit8-e7 kong2:『管他鳥毛、雞巴毛, 明天叫他買棺柴葬了!』"
        ],
        [
          "這日下班，幼氣請我去in tau 食飯，in pe7 母怨i 講beh 請新來e5 大人食飯也無先 講，厝--ni 無買鹹。我講臨時臨iau7 來chak-cho7，有影是「來無tiunn-ti5」，m7-thang 添in 麻煩。幼氣in a 母liah8 我金金相，be7 輸teh 看kiann2 婿an2-ni。幼氣in a-pa 一直o-lo2 我做巡查大人be7 格氣口，kap i khah 早所看--著e5 long2 無相像。食飽koh 鼓舞幼氣chhoa7  我去附近e5 溪a2 邊散步。我食到二十外歲，頭pai2 kap cha-bou2-gin2-a2 行相oa2 講話，有小可a2 緊張tam7-poh8-a2心肝頭甜甜，增差goan2 講--e5 是案情 m7 是愛情。Goan2 決定若koh 想無，就照巡佐e5 命令結案。幼氣叫我ka7 鞋褪--落來， kha 伸落去溪a2 內，koann5 天sng2 冷水，頭殼khah 清醒。我koh 自頭到尾ka7 所知--e5 講一遍，幼氣聽gah 耳a2 覆覆，講到去chhoe7 洪長老e5 經過，幼氣大聲講： 「我想--著a！」",
          "Chit jit8 ha7-pan, Iu3-khi3 chhiann2 goa2 khi3 in tau chiah8-png7, in pe7-bu2 oan3 i kong2 beh chhiann2 sin-lai5 e5 tai7-jin5 chiah8-png7 ia7 bo5 seng kong2, chhu3--ni bo5 be2 kiam5. Goa2 kong2 lim5-si5 lim5-iau7 lai5 chak-cho7, u7-iann2 si7 “lai5 bo5 tiunn-ti5”, m7-thang thinn in ma5-hoan5. Iu3-khi3 in a-bu2 liah8 goa2 kim-kim-siong3, be7-su teh khoann3 kiann2-sai3 an2-ni. Iu3-khi3 in a-pa it-tit8 o-lo2 goa2 cho3 sun5-cha tai7-jin5 be7 kek khui3-khau2, kap i khah-cha2 sou2 khoann3--tioh8 e5 long2 bo5 sio-siang7. Chiah8-pa2 koh kou2-bu2 Iu3-khi3 chhoa7 goa2 khi3 hu7-kin7 e5 khe-a2 pinn san3-pou7. Goa2 chiah8 kau3 ji7-chap8 goa7 hoe3, thau5-pai2 kap cha-bou2-gin2-a2 kiann5 sio-oa2 kong2-oe7, u7 sio2-khoa2-a2 kin2-tiunn tam7-poh8-a2 sim-koann-thau5 tinn-tinn, cheng-chha goan2 kong2--e5 si7 an3-cheng5 m7 si7 ai3-cheng5. Goan2 koat-teng7 na7 koh siunn7 bo5, to7 chiau3 sun5-cho2 e5 beng7-leng7 kiat-an3. Iu3-khi3 kio3 goa2 ka7 e5 thng3--loh8-lai5, kha chhun loh8 khi3 khe-a2 lai7, koann5-thinn sng2 leng2-chui2, thau5-khak khah chheng-chhenn2. Goa2 koh chu7 thau5 kau3 boe2 ka7 sou2 chai--e5 kong2 chit8 pian3, Iu3-khi3 thiann gah hi7-a2 phak-phak, kong2 kau3 khi3 chhoe7 Ang5 tiunn2-lo2 e5 keng-koe3, Iu3-khi3 toa7-siann kong2: “Goa2 siunn7--tioh8 a!”"
        ],
        [
          "「漁村姑娘a2 幼氣想著siann2？你kam2 知？」",
          "“Hi5-chhoan kou-niu5-a2 Iu3-khi3 siunn7 tioh8 siann2? Li2 kam2 chai?”"
        ],
        [
          "Tann 苦--a，老人講古m7 講hou7 kui 站，soah teh ka7 我考試。我是pin7-toann7 想e5 人，就kui-khi3 搖頭準m7 知。",
          "Tann khou2--a, lau7-lang5 kong2-kou2 m7 kong2 hou7 kui-cham7, soah teh ka7 goa2 kho2-chhi3. Goa2 si7 pin7-toann7 siunn7 e5 lang5, to7 kui-khi3 io5-thau5 chun2 m7 chai."
        ],
        [
          "「你m7 是寫小說--e5？Kam2 m7 bat 看過探偵小說？」",
          "“Li2 m7 si7 sia2 siau2-soat--e5? Kam2 m7 bat khoann3 koe3 tham3-cheng siau2-soat?”"
        ],
        [
          "「探偵？He 是古早日本時代e5 講法，chit-ma2 叫做`推理小說'。」我koh 補講chim-chiok：「Lian7 日本ma7 改做`thui-li2'--a。」",
          "“Tham3-cheng? He si7 kou2-cha2 Jit8-pun2 si5-tai7 e5 kong2-hoat, chit-ma2 kio3-cho3 `Thui-li2-siau2-soat'.” Goa2 koh pou2 kong2 chim-chiok: “Lian7 Jit8-pun2 ma7 kai2-cho3 `thui-li2'--a.”"
        ],
        [
          "「Thui-li2？」老警察想想--le 講：「“理”是beh an2-choann2 “thui”？若講做“chhui-li2”，chhui-chhiau5、chhui 測事理，親像法院e5推事，推算tai7-chi3 an2-ni 就khah 有譜。是m7 是你講m7-tioh8--去？」",
          "“Thui-li2?” Lau7-keng2-chhat siunn7 siunn7--le kong2: “ `li2' si7 beh an2-choann2 `thui'? Na7 kong2 cho3 `chhui-li2', chhui-chhiau5, chhui-chhek su7-li2, chhin-chhiunn7 hoat-inn7 e5 Chhui-su7, chhui-sng3 tai7-chi3 an2-ni to7 khah u7-phou2. Si7 m7 si7 li2 kong2 m7-tioh8--khi3?”"
        ],
        [
          "我一個台文作家，來庄kha 所在，講台語soah hou7 老歲a2 人liah8-pau，tam7-poh8-a2 kian3-siau3 tng2 siunn7-khi3。想beh chhoe7 i e5 khang 報一下niau2-chhi2-a2-oan，就講：",
          "Goa2 chit8 e5 Tai5-bun5 chok-ka, lai5 chng-kha sou2-chai7, kong2 Tai5-gi2 soah hou7 lau7-hoe3-a2-lang5 liah8-pau, tam7-poh8-a2 kian3-siau3 tng2 siunn7-khi3. Siunn7 beh chhoe7 i e5 khang po3 chit8-e7 niau2-chhi2-a2-oan, to7 kong2:"
        ],
        [
          "「探偵也好、chhui 理也好，你e5 故事long2 無合標準。人發生命案，ai3先交帶，第一、發生e5 時間。第二、死e5 原因－－是刀tuh8--死e5，tuh8 幾刀、tuh8  siann2 部位、傷痕an2-choann2？Iah 是chheng3-chi2 彈--e5、毒藥thau7--死e5……。第三、受害者e5 財產、交陪、地緣……，chiah 有法tou7 chhoe7 出兇手e5 `動機'。你long2 無講清楚，我beh an2-choann2 ioh？」",
          "“Tham3-cheng ia7 ho2, chhui-li2 ia7 ho2, li2 e5 kou3-su7 long2 bo5 hah8 piau-chun2. Lang5 hoat-seng mia7-an3, ai3 seng kau-tai3, te7-it, hoat-seng e5 si5-kan. Te7-ji7, si2 e5 goan5-in----si7 to tuh8--si2 e5, tuh8 kui2 to, tuh8 siann2 pou7-ui7, siong-hun5 an2-choann2? Iah si7 chheng3-chi2 toann5--e5, tok8-ioh8 thau7--si2 e5...... . Te7-sann, siu7-hai7-chia2 e5 chai5-san2, kau-poe5, te7-ian5......, chiah u7 hoat-tou7 chhoe7 chhut hiong-chhiu2 e5 `tong7-ki'. Li2 long2 bo5 kong2 chheng-chho2, goa2 beh an2-choann2 ioh?”"
        ],
        [
          "「Tioh8 hiah lo-so--ou？」老人hou7 我hip 一下，講話khah 細聲：「你an2-ni 講是無m7-tioh8，番婆命案，你問e5 hit 三項我long2 有查詳細，m7-koh kap 破案e5 關節實在無siann2 關係，我就ka7 省--起來，khah be7 影響chhui-sng3，失禮，你講是推理e5方向。若chiann5 實tioh8 講，無，我tng2 來去theh8 khah 早記e5 手誌簿a2 講hou7 你聽。」",
          "“Tioh8 hiah lo-so--ou?” Lau7-lang5 hou7 goa2 hip chit8-e7, kong2-oe7 khah se3-siann: “Li2 an2-ni kong2 si7 bo5 m7-tioh8, Hoan-po5 mia7-an3, li2 mng7 e5 hit sann hang7 goa2 long2 u7 chha5 siong5-se3, m7-koh kap pho3-an3 e5 koan-chat sit8-chai7 bo5 siann2 koan-he7, goa2 to7 ka7 seng2--khi2-lai5, khah be7 eng2-hiong2 chhui-sng3, sit-le2, li2 kong2 si7 chhui-li2 e5 hong-hiong3. Na7 chiann5-sit8 tioh8 kong2, bo5, goa2 tng2 lai5 khi3 theh8 khah-cha2 ki3 e5 chhiu2-chi3 phou7-a2 kong2 hou7 li2 thiann.”"
        ],
        [
          "我看i 愈講愈謙卑，一時soah 感覺ka-ti7 風度真bai2，緊會講：「若kap 案情無關係就免--la！我頭殼khah bai2，想無，你免問--我，講soa3--落就好。」",
          "Goa2 khoann3 i ju2 kong2 ju2 khiam-pi, chit8-si5 soah kam2-kak ka-ti7 hong-tou7 chin bai2, kin2 hoe7 kong2: “Na7 kap an3-cheng5 bo5 koan-he7 to7 bian2--la! Goa2 thau5-khak khah bai2, siunn7 bo5, li2 bian2 mng7--goa2, kong2 soa3--loh8 to7 ho2.”"
        ],
        [
          "「有影免？Goan2 tau toa3  近近--a nia5 neh！」退休e5 老警察確定我真正e5 意思，chiah koh 講i e5 古。",
          "“U7-iann2 bian2? Goan2 tau toa3 kin7-kin7--a nia5 neh!” The3-hiu e5 lau7-keng2-chhat khak-teng7 goa2 chin-chiann3 e5 i3-su3, chiah koh kong2 i e5 kou2."
        ],
        [
          "講--來，這個案件真正是幼氣功勞占khah 大，i 聽我koh ka7 長老e5 話liu7 一遍，想著一個榫頭be7 合e5 空縫。照講番婆一期long2 買兩張獎券，是為beh tioh8 二十萬thang 去聖地，洪長老有講買兩張加一個機會。若an2-ni，hit 兩張一定是無kang7 e5 號碼；番婆m7 是貪財beh tioh8 四十萬，na2 會買兩張一聯kang7 款號碼--e5？我kap 幼氣ti7 番婆e5 房間內枕頭下chhiau--著e5 明明是兩張kang7 號e5 獎券，che 就teng5-tann5--a。幼氣講破，我ma7 感覺這個命案有tam7-poh8-a2 phah-phu2 光，一時歡喜過頭，ka7  i e5 手牽an5-an5。幼氣ka7 手頓開，面紅紅，罵我「痴哥神」。我看i 有影無歡喜，ka7 面oat8 ng3 後，chiah 智覺ka-ti7 chhong2-pong7，誠心ka7 會失禮。幼氣koh 罵我「青a2 叢」，chiah 笑--出來。看著i e5 笑容，soah 無掛溪水冷ki-ki，ka7一雙kha 浸gah khoe5-khoe5、紅腫紅腫。",
          "Kong2--lai5, chit e5 an3-kiann7 chin-chiann3 si7 Iu3-khi3 kong-lo5 chiam3 khah toa7, i thiann goa2 koh ka7 tiunn2-lo2 e5 oe7 liu7 chit8 pian3, siunn7 tioh8 chit8 e5 sun2-thau5 be7 hah8 e5 khang-phang7. Chiau3 kong2 Hoan-po5 chit8 ki5 long2 be2 nng7 tiunn chiong2-koan3, si7 ui7 beh tioh8 ji7-chap8 ban7 thang khi3 Seng3-te7, Ang5 tiunn2-lo2 u7 kong2 be2 nng7 tiunn ke chit8 e5 ki-hoe7. Na7 an2-ni, hit nng7 tiunn it-teng7 si7 bo5-kang7 e5 ho7-be2; Hoan-po5 m7 si7 tham-chai5 beh tioh8 si3-chap8 ban7, na2 e7 be2 nng7 tiunn chit8 lian5 kang7-khoan2 ho7-be2--e5? Goa2 kap Iu3-khi3 ti7 Hoan-po5 e5 pang5-keng lai7 chim2-thau5 e7 chhiau--tioh8 e5 beng5-beng5 si7 nng7 tiunn kang7 ho7 e5 chiong2-koan3, che to7 teng5-tann5--a. Iu3-khi3 kong2-phoa3, goa2 ma7 kam2-kak chit e5 mia7-an3 u7 tam7-poh8-a2 phah-phu2-kng, chit8-si5 hoann-hi2 koe3-thau5, ka7 i e5 chhiu2 khan an5-an5. Iu3-khi3 ka7 chhiu2 tng3--khui, bin7 ang5-ang5, me7 goa2 “ti-ko-sin5”. Goa2 khoann3 i u7-iann2 bo5 hoann-hi2, ka7 bin7 oat8 ng3 au7, chiah ti3-kak ka-ti7 chhong2-pong7, seng5-sim ka7 hoe7-sit-le2. Iu3-khi3 koh me7 goa2 “chhenn-a2-chang5”, chiah chhio3--chhut-lai5. Khoann3 tioh8 i e5 chhio3-iong5, soah bo5 koa3 khe-chui2 leng2-ki-ki, ka7 chit8 siang kha chim3 gah khoe5-khoe5, ang5-cheng2 ang5-cheng2."
        ],
        [
          "Hit 暗，我無ti7 幼氣in tau 留siunn oann3，m7 是幼氣iah in pe7 母趕--我，想著孫巡佐命令翻tng2 工ai3 ka7 番婆埋掉結案。無簡單chiah chhoe7 著一絲a2 光me5，真m7 甘願，幼氣叫我liong7-khou2 去番a2 田探聽番婆後頭厝，叫in tau e5 親人出面ka7 分駐所講，番婆be7-sai2 死gah 不明不白。擋--幾工a2，goan2 chiah 有時間thang追查。我透暝騎beh kui 點鐘e5 鐵馬，去到番a2 田，番婆e5 si7 大人long2 過身--a，厝--ni chhun 一個小弟kap 弟婦a2，驚事，講a 姊嫁hiah 久--a，姓林m7 是姓巫，kap  in 無ti7-tai7，m7 肯出面見官，無論我求--in、hann2--in 都無khah-choah8。",
          "Hit am3, goa2 bo5 ti7 Iu3-khi3 in tau lau5 siunn oann3, m7 si7 Iu3-khi3 iah in pe7-bu2 koann2--goa2, siunn7 tioh8 Sng sun5-cho2 beng7-leng7 hoan-tng2-kang ai3 ka7 Hoan-po5 tai5 tiau7 kiat-an3. Bo5 kan2-tan chiah chhoe7 tioh8 chit8-si-a2 kng-me5, chin m7 kam-goan7, Iu3-khi3 kio3 goa2 liong7-khou2 khi3 Hoan-a2-chhan5 tham3-thiann Hoan-po5 au7-thau5-chhu3, kio3 in tau e5 chhin-lang5 chhut-bin7 ka7 hun-chu3-sou2 kong2, Hoan-po5 be7-sai2 si2 gah put-beng5-put-pek8. Tong3--kui2-kang-a2, goan2 chiah u7 si5-kan thang tui-cha. Goa2 thau3-me5 khia5 beh kui tiam2-cheng e5 thih-be2, khi3 kau3 Hoan-a2-chhan5, Hoan-po5 e5 si7-toa7-lang5 long2 koe3-sin--a, chhu3--ni chhun chit8 e5 sio2-ti7 kap ti7-hu7-a2, kiann su7, kong2 a-che2 ke3 hiah ku2--a, senn3 Lim5 m7 si7 senn3 Bu5, kap in bo5 ti7-tai7, m7 kheng2 chhut-bin7 kinn3 koann, bo5-lun7 goa2 kiu5--in, hann2--in to bo5 khah-choah8."
        ],
        [
          "Beh tng2--來e5 路--ni，風真thau3，鐵馬愈踏愈重，我chinn3 風出力，kiong7-beh be7 喘氣，風聲hiu3-hiu3 叫，番婆koh teh 唱歌：",
          "Beh tng2--lai5 e5 lou7--ni, hong chin thau3, thih-be2 ju2 tah8 ju2 tang7, goa2 chinn3-hong chhut-lat8, kiong7-beh be7 chhoan2-khui3, hong-siann hiu3-hiu3-kio3, Hoan-po5 koh teh chhiunn3-koa:"
        ],
        [
          "養飼--我e5 海",
          "Iong2-chhi7--goa2 e5 hai2"
        ],
        [
          "Mai3 koh ka7 我hann2",
          "Mai3 koh ka7 goa2 hann2"
        ],
        [
          "上帝--a",
          "Siong7-te3--a"
        ],
        [
          "我無ta-oa5",
          "goa2 bo5 ta-oa5"
        ],
        [
          "上帝--a",
          "Siong7-te3--a"
        ],
        [
          "我beh an2-choann2",
          "goa2 beh an2-choann2"
        ],
        [
          "我kui 暝無睏，天光，幼氣來上班，我ka7 番婆in 後頭e5 tai7-chi3 講hou7 聽。幼氣知影我堅心beh 破案，問我na2 會hiah 重這件。我ma7 m7 知，kiam2-chhai2 是我初出社會，iau2 有koa2  熱情、理想，iah 是番婆e5 歌聲leh 牽召--我？我目chiu 若kheh--起來，hou7 海魚咬gah 真phainn2 看相e5 死體就浮--le 浮--le。幼氣叫我koh 走一choa7二林，所--ni i beh thann2。真知影巡佐若知，tiann7-tioh8 koh 會ka7 我『媽你個屄』chhoh-kan3-kiau7 講我『吃飽撐著』。到chia 來，爛田準路，無liau5--落也be7-sai2--得。",
          "Goa2 kui me5 bo5 khun3, thinn-kng, Iu3-khi3 lai5 siong7-pan, goa2 ka7 Hoan-po5 in au7-thau5 e5 tai7-chi3 kong2 hou7 thiann. Iu3-khi3 chai-iann2 goa2 kian-sim beh pho3-an3, mng7 goa2 na2 e7 hiah tiong7 chit kiann7. Goa2 ma7 m7 chai, kiam2-chhai2 si7 goa2 chhou chhut sia7-hoe7, iau2 u7 koa2 jiat8-cheng5, li2-siong2, iah si7 Hoan-po5 e5 koa-siann leh khan-tiau3--goa2? Goa2 bak8-chiu na7 kheh--khi2-lai5, hou7 hai2-hi5 ka7 gah chin phainn2-khoann3-siunn3 e5 si2-the2 to7 phu5--le phu5--le. Iu3-khi3 kio3 goa2 koh chau2 chit8 choa7 Ji7-lim5, sou2--ni i beh thann2. Chin chai-iann2 sun5-cho2 na7 chai, tiann7-tioh8 koh e7 ka7 goa2『媽你個屄』chhoh-kan3-kiau7 kong2 goa2『吃飽撐著』. Kau3 chia lai5, noa7-chhan5 chun2 lou7, bo5 liau5--loh8 ia7 be7-sai2--tit."
        ],
        [
          "二林街a2 下，頭到就有一間賣獎券--e5，我問顧店e5 老a 婆。I 耳空重，聽無，叫我kah 意toh 一張ka-ti7 揀。我大聲講m7 是beh 來交關--e5，是有事beh chak-cho7。I  soah 應講「一張long2 五khou，無論toh 一號」。我無穿制服，ka7 警察e5 證件theh8  hou7 看，i chim-chiok 看了後，講「刑事大人ma7 是一張五khou，賣獎券無leh ka7 人割引」。我ka7 番婆hit 兩張獎券jim5--出來，問看kam2 in chia 賣--e5。A 婆講「過期無效，be7-tang3 退」。這聲lou2--a，店--ni koh 無別人ti7--le，我鼻a2 摸--le，先來別位a2 koh 看看巡巡--le。",
          "Ji7-lim5 ke-a2 e7, thau5-kau3 to7 u7 chit8 keng be7 chiong2-koan3--e5, goa2 mng7 kou3-tiam3 e5 lau7-a-po5. I hi7-khang tang7, thiann bo5, kio3 goa2 kah-i3 toh chit8 tiunn ka-ti7 keng2. Goa2 toa7-siann kong2 m7 si7 beh lai5 kau-koan--e5, si7 u7-su7 beh chak-cho7. I soah in3 kong2 “chit8 tiunn long2 gou7 khou, bo5-lun7 toh chit8 ho7”. Goa2 bo5 chheng7 che3-hok8, ka7 keng2-chhat e5 cheng3-kiann7 theh8 hou7 khoann3, i chim-chiok khoann3 liau2-au7, kong2 “Heng5-su7 tai7-jin5 ma7 si7 chit8 tiunn gou7 khou, be7 chiong2-koan3 bo5 leh ka7 lang5 koah-in2”. Goa2 ka7 Hoan-po5 hit nng7 tiunn chiong2-koan3 jim5--chhut-lai5, mng7 khoann3 kam2 in chia be7--e5. A-po5 kong2 “koe3-ki5 bo5-hau7, be7-tang3 the3”. Chit-siann lou2--a, tiam3--ni koh bo5 pat8-lang5 ti7--le, goa2 phinn7-a2 bong--le, seng lai5 pat8-ui7-a2 koh khoann3 khoann3 sun5-sun5--le."
        ],
        [
          "Tu2 beh 去教會，街a2 頭三角窗koh 有一間賣獎券e5 行口；我m7 知小小e5 二林街a2，有兩間leh 賣獎券；尾--a 我chiah 知，有店面chhai7 行口e5 獎券行五間，koh 有cha-bou2-gin2-a2 chah leh si3-koe3 hoah 賣--e5 無算。庄kha 人有田有園，m7-koh ma7 phainn2 過日chiah tioh8 靠這門。這pai2 氣運有leh thau2，一入門就問--著，番婆是chia e5 熟sai7 客，頭家kha 無方便，番婆特別愛ka7 交關，tak8-pai2 禮拜煞long2順soa3  來chia 坐，開講、揀獎券。問i 頂期番婆kam2 有買，i 講ma7 是照常買兩張。我theh8 hit 兩張出--來，問講kam2 i chia 賣--e5。頭家beh 知我e5 目的，聽我講了後，講：",
          "Tu2 beh khi3 kau3-hoe7, ke-a2-thau5 sann-kak-thang koh u7 chit8 keng be7 chiong2-koan3 e5 hang5-khau2; goa2 m7 chai sio2-sio2 e5 Ji7-lim5 ke-a2, u7 nng7 keng leh be7 chiong2-koan3; boe2--a goa2 chiah chai, u7 tiam3-bin7 chhai7 hang5-khau2 e5 chiong2-koan3-hang5 gou7 keng, koh u7 cha-bou2-gin2-a2 chah leh si3-koe3 hoah-be7--e5 bo5 sng3. Chng-kha-lang5 u7 chhan5 u7 hng5, m7-koh ma7 phainn2 koe3-jit8 chiah tioh8 kho3 chit mng5. Chit pai2 khi3-un7 u7 leh thau2, chit8 jip8-mng5 to7 mng7--tioh8, Hoan-po5 si7 chia e5 sek8-sai7-kheh, thau5-ke kha bo5 hong-pian7, Hoan-po5 tek8-piat8 ai3 ka7 kau-koan, tak8-pai2 le2-pai3 soah long2 sun7-soa3 lai5 chia che7, khai-kang2, keng2 chiong2-koan3. Mng7 i teng2-ki5 Hoan-po5 kam2 u7 be2, i kong2 ma7 si7 chiau3-siong5 be2 nng7 tiunn. Goa2 theh8 hit nng7 tiunn chhut--lai5, mng7 kong2 kam2 i chia be7--e5. Thau5-ke beh chai goa2 e5 bok8-tek, thiann goa2 kong2 liau2-au7, kong2:"
        ],
        [
          "「真無tu2 好，sui-bong2 番婆有買兩張，m7-koh m7 是ka7 我買--e5。Hit 日i 禮拜煞ma7 有來，講這期be7-tang3 ka7 我交關。Hit chai2 起i tng7 著一個生做chiok kou2-chui e5 cha-bou2-gin2-a2 leh 賣獎券，看i 可憐，ka7 買兩張--a。我o-lo2 i 有thiann3 心，上帝會保守--i，幫贊i 早日去聖地。」",
          "“Chin bo5 tu2-ho2, sui-bong2 Hoan-po5 u7 be2 nng7 tiunn, m7-koh m7 si7 ka7 goa2 be2--e5. Hit jit8 i le2-pai3 soah ma7 u7 lai5, kong2 chit ki5 be7-tang3 ka7 goa2 kau-koan. Hit chai2-khi2 i tng7 tioh8 chit8 e5 senn-cho3 chiok kou2-chui e5 cha-bou2-gin2-a2 leh be7 chiong2-koan3, khoann3 i kho2-lian5, ka7 be2 nng7 tiunn--a. Goa2 o-lo2 i u7 thiann3-sim, Siong7-te3 e7 po2-siu2--i, pang-chan7 i cha2-jit8 khi3 Seng3-te7.”"
        ],
        [
          "頭家m7 知番婆是ka7 toh 一個姑娘a2 買--e5，全二林賣獎券e5 姑娘a2 long2 是差不多十二、三歲a2，tak8 個long2 生做真kou2-chui。In long2 是學生gin2-a2，下課了iah 是上課前chiah 賣獎券ka7 厝--ni tau3 趁錢。",
          "Thau5-ke m7 chai Hoan-po5 si7 ka7 toh chit8 e5 kou-niu5-a2 be2--e5, choan5 Ji7-lim5 be7 chiong2-koan3 e5 kou-niu5-a2 long2 si7 chha-put-to chap8-ji7, sann hoe3-a2, tak8 e5 long2 senn-cho3 chin kou2-chui. In long2 si7 hak8-seng gin2-a2, ha7-kho3 liau2 iah si7 siong7-kho3 cheng5 chiah be7 chiong2-koan3 ka7 chhu3--ni tau3 than3-chinn5."
        ],
        [
          "我ui3 獎券頭家hia 得著一koa2 真有lou7-iong7 e5 智識，對命案不止a2 有行氣，第一層，店頭koah--來e5 獎券long2 記號碼，開獎就知賣--出去e5 有tioh8 獎iah 無。若流動e5 姑娘a2 in ka-ti7 就無leh 記。第二，姑娘a2 賣e5 獎券m7 是ka7 在地e5 行口koah 貨--e5;早時，有獎券行bat koah 貨hou7 學生a2 賣，獎券利純薄，koh hou7 人 趁一手，ma7 是賣hou7 ti7 二林出入e5 人客，行--e5 phah be7 和算，就long2 留leh  ka-ti7 店頭賣--a。流動e5 賣獎券姑娘是ka7 寶斗、員林iah 彰化koah e5 貨。橫直kap  in e5 人客無重疊，獎券若賣無了ma7 是退tng2 去源頭，koah hou7 外地人，一張趁--一兩khou-a2，加減趁khah be7 san3。第三，這期e5 二十萬第一特獎m7 是二林地區賣--出去e5，二林自來kan-tann 開過一pai2 頭獎。",
          "Goa2 ui3 chiong2-koan3 thau5-ke hia tit tioh8 chit8-koa2 chin u7 lou7-iong7 e5 ti3-sek, tui3 mia7-an3 put-chi2-a2 u7 kiann5--khi3, te7-it-chan3, tiam3-thau5 koah--lai5 e5 chiong2-koan3 long2 ki3 ho7-be2, khui-chiong2 to7 chai be7--chhut-khi3 e5 u7 tioh8-chiong2 iah bo5. Na7 liu5-tong7 e5 kou-niu5-a2 in ka-ti7 to7 bo5 leh ki3. Te7-ji7, kou-niu5-a2 be7 e5 chiong2-koan3 m7 si7 ka7 chai7-te7 e5 hang5-khau2 koah-hoe3--e5; cha2-si5, u7 chiong2-koan3-hang5 bat koah-hoe3 hou7 hak8-seng-a2 be7, chiong2-koan3 li7-sun5 poh8, koh hou7 lang5 than3-chit8-chhiu2, ma7 si7 be7 hou7 ti7 Ji7-lim5 chhut-jip8 e5 lang5-kheh, hang5--e5 phah be7 ho5-sng3, to7 long2 lau5 leh ka-ti7 tiam3-thau5 be7--a. Liu5-tong7 e5 be7 chiong2-koan3 kou-niu5 si7 ka7 Po2-tau2, Oan5-lim5 iah Chiong-hoa3 koah e5 hoe3. Hoainn5-tit8 kap in e5 lang5-kheh bo5 teng5-thah8, chiong2-koan3 na7 be7 bo5 liau2 ma7 si7 thoe3 tng2 khi3 goan5-thau5, koah hou7 goa7-te7-lang5, chit8 tiunn than3--chit8-nng7-khou-a2, ke-kiam2 than3 khah be7 san3. Te7-sann, chit ki5 e5 ji7-chap8 ban7 te7-it tek8-chiong2 m7 si7 Ji7-lim5 te7-khu be7--chhut-khi3 e5, Ji7-lim5 chu7-lai5 kan-tann khui koe3 chit8 pai2 thau5-chiong2."
        ],
        [
          "我會探聽關係獎券e5 智識，是beh 證明幼氣一個大膽e5 推想，我也感覺這個可能性真koan5。命案發生有幾種型：",
          "Goa2 e7 tham3-thiann koan-he7 chiong2-koan3 e5 ti3-sek, si7 beh cheng3-beng5 Iu3-khi3 chit8 e5 toa7-tann2 e5 chhui-siong2, goa2 ia7 kam2-kak chit e5 kho2-leng5-seng3 chin koan5. Mia7-an3 hoat-seng u7 kui2 chiong2 heng5:"
        ],
        [
          "財殺－－謀財害命，親像二林奇案「Lou7-chiong phah 死A-pang5」。",
          "Chai5-sat----bou5-chai5 hai7-mia7, chhin-chhiunn7 Ji7-lim5 ki5-an3 “Lou7-chiong phah-si2 A-pang5”."
        ],
        [
          "仇殺－－申冤報仇，烏道上時行。",
          "Siu5-sat----sin-oan po3-siu5, ou-to7 siong7 si5-kiann5."
        ],
        [
          "情殺－－三角戀愛，討客兄、結hoe2-ki3 thai5 死原配。",
          "Cheng5-sat----sann-kak loan5-ai3, tho2 kheh-hiann, kiat hoe2-ki3 thai5-si2 goan5-phoe3."
        ],
        [
          "氣殺－－講話be7 合，一時起性地錯手phah--死。",
          "Khi3-sat----kong2-oe7 be7 hah8, chit8-si5 khi2 seng3-te7 chho3-chhiu2 phah--si2."
        ],
        [
          "意外殺－－駛車long3--死、物件無tu2 好teh--死。",
          "I3-goa7-sat----sai2-chhia long3--si2, mih8-kiann7 bo5 tu2-ho2 teh--si2."
        ],
        [
          "犧牲殺－－有三款：1.為beh thai5 D，驚人嫌疑先thai5 A.B.C，最後chiah thai5 D，掩kham3 i 真正e5 動機，親像Agatha Christie e5「ABC 謀殺案」，ABC 就是hou7 人犧牲殺。這殺也thang 稱「計劃外殺」。2.政府為堅固政權，liah8 無辜e5人來thai5，thai5 雞教猴，其他--e5 chiah m7 敢反亂。這殺偏名「政治殺」。3.戰爭e5 時，chheng3-chi2 無生目chiu，炸彈亂khian，thai5 人是為beh 戰贏征服別國。這殺也是「戰爭殺」。",
          "Hi-seng-sat----u7 sann khoan2: 1. ui7 beh thai5 D, kiann lang5 hiam5-gi5 seng thai5 A.B.C, choe3-au7 chiah thai5 D, am-kham3 i chin-chiann3 e5 tong7-ki, chhin-chhiunn7 Agatha Christie e5 “ABC bou5-sat-an3”, ABC to7-si7 hou7 lang5 hi-seng-sat. Che sat ia7 thang chheng `ke3-oe7-goa7 sat”. 2. cheng3-hu2 ui7 kian-kou3 cheng3-koan5, liah8 bu5-kou e5 lang5 lai5 thai5, thai5 ke ka3 kau5, ki5-tha--e5 chiah m7 kann2 hoan2-loan7. che sat phian-mia5 “cheng3-ti7-sat”. 3. chian3-cheng e5 si5, chheng3-chi2 bo5 senn bak8-chiu, cha3-toann5 loan7 khian, thai5-lang5 si7 ui7 beh chian3 iann5 cheng-hok8 pat8-kok. Che sat ia7 si7 “chian3-cheng-sat”."
        ],
        [
          "亂殺－－起siau2 ou-peh8 thai5，親像出名e5 Killer-Jack，無tai7 無chi3 thai5 死真che7 人。台灣最近上時行，軍中有兵a2 受凌治，sa chheng3 sam2 彈。",
          "Loan7-sat----khi2-siau2 ou-peh8 thai5, chhin-chhiunn7 chhut-mia5 e5 Killer-Jack, bo5 tai7 bo5 chi3 thai5-si2 chin che7 lang5. Tai5-oan5 choe3-kin7 siong7 si5-kiann5, kun tiong u7 peng-a2 siu7 leng5-ti7, sa chheng3 sam2 toann5."
        ],
        [
          "愛殺－－老母beh 死，驚gin2-a2 無人顧phainn2 命，先hou7 gin2-a2 死。植物人、久病be7 好--e5、重傷無救--e5，m7 甘i 受苦疼，結束i e5 性命。",
          "Ai3-sat----lau7-bu2 beh si2, kiann gin2-a2 bo5 lang5 kou3 phainn2-mia7, seng hou7 gin2-a2 si2. Sit8-but8-jin5, ku2-penn7 be7 ho2--e5, tang7-siong bo5-kiu3--e5, m7-kam i siu7 khou2-thiann3, kiat-sok i e5 senn3-mia7."
        ],
        [
          "錯殺－－thai5 了m7-tioh8 人去。",
          "Chho3-sat----thai5 liau2 m7-tioh8 lang5 khi3."
        ],
        [
          "自殺－－che 免解說，tak8-e5 知。",
          "Chu7-sat----che bian2 kai2-soeh, tak8-e5 chai."
        ],
        [
          "幼氣講這十殺內底，kan-tann 財殺有合番婆命案，m7-koh 番婆無財產，kam2 是買獎券tioh8 獎，Thap-a2 無人訂新聞報紙，央外地人對獎hou7 人見財目空赤lian7 命都奪--去？證據是番婆hit 兩張kang7 號e5 獎券，照洪長老講，i m7 bat 買kang7 號--e5。我用che 做根本去調查：一，番婆買--e5 有tioh8 大獎。二，買這兩張獎券--e5 是siann2人？這個人應該就是番婆命案e5 兇手。Beh chhoe7 出第二項照我現此時e5 基本資料來講是無siann2 問題，m7-koh 第二項成立e5 條件是建立ti7 第一項。我這時ai3 chhoe7 出番婆獎券中大獎e5 證據，頭一關就tu2 著鐵枋，番婆e5 獎券是ka7 流動e5 賣獎券姑娘買--e5;姑娘e5 獎券是外地koah--來e5。Beh 調查chia-e5 事項m7 是joa7 食監e5 khang-khoe3，增差我e5 時間真受制限，今a2日tioh8-ai3 完成。",
          "Iu3-khi3 kong2 che chap8 sat lai7-te2, kan-tann chai5-sat u7 hah8 Hoan-po5 mia7-an3, m7-koh Hoan-po5 bo5 chai5-san2, kam2 si7 be2 chiong2-koan3 tioh8-chiong2, Thap-a2 bo5 lang5 teng7 sin-bun5 po3-choa2, iang goa7-te7-lang5 tui3-chiong2 hou7 lang5 kinn3 chai5 bak8-khang chhiah lian7 mia7 to toat8--khi3? Cheng3-ki3 si7 Hoan-po5 hit nng7 tiunn kang7 ho7 e5 chiong2-koan3, chiau3 Ang5 tiunn2-lo2 kong2, i m7 bat be2 kang7 ho7--e5. Goa2 iong7 che cho3 kin-pun2 khi3 tiau-cha: it, Hoan-po5 be2--e5 u7 tioh8 toa7-chiong2. Ji7, be2 chit nng7 tiunn chiong2-koan3--e5 si7 siann2-lang5? Chit e5 lang5 eng-kai to7-si7 Hoan-po5 mia7-an3 e5 hiong-chhiu2. Beh chhoe7 chhut te7-ji7 hang7 chiau3 goa2 hian7-chhu2-si5 e5 ki-pun2 chu-liau7 lai5 kong2 si7 bo5 siann2 bun7-te5, m7-koh te7-ji7 hang7 seng5-lip8 e5 tiau5-kiann7 si7 kian3-lip8 ti7 te7-it hang7. Goa2 chit-si5 ai3 chhoe7 chhut Hoan-po5 chiong2-koan3 tiong3 toa7-chiong2 e5 cheng3-ki3, thau5-chit8-koan to7 tu2 tioh8 thih-pang, Hoan-po5 e5 chiong2-koan3 si7 ka7 liu5-tong7 e5 be7 chiong2-koan3 kou-niu5 be2--e5; kou-niu5 e5 chiong2-koan3 si7 goa7-te7 koah--lai5-e5. Beh tiau-cha chia-e5 su7-hang7 m7 si7 joa7 chiah8-kann e5 khang-khoe3, cheng-chha goa2 e5 si5-kan chin siu7 che3-han7, kin-a2-jit8 tioh8-ai3 oan5-seng5."
        ],
        [
          "我koh 去拜訪洪長老，想beh 探聽番婆去做禮拜e5 時，有講起ka7 cha-bou2-gin2-a2 買獎券e5 tai7-chi3--無。長老kan-tann 會tang3 確定番婆be7 買兩張kang7 號e5 獎券，並無khah 新e5 資料。我ka7 手誌簿a2 頂ui3 新聞抄--落來e5 開獎號碼peng2 hou7 i 看，問看號碼數字對番婆揀獎券有意義--無。想be7 到番婆是「明牌」e5 開山祖師；長老講番婆買獎券kan-tann 揀兩個號碼，「5」kap「2」，若m7 信會sai2 tng2 去查i 過期e5 獎券。我承認hit 時顧chhoe7 這期e5 獎券，對過期--e5 無特別chim-chiok 看號碼。洪長老解說講番婆相信聖經e5 故事，耶穌用五te3 餅兩尾魚飼飽所有e5 人，信--i e5 thang   oa2 靠--i，「5」kap「2」就是信耶穌e5 信記，i m7 是beh poah8-kiau2 趁錢，i 是欠beh 去朝聖e5 費用，耶穌一定會滿足i e5 ng3 望。就是an2-ni，番婆tak8 期買e5 獎券尾號m7 是「25」就是「52」。這期開e5 第一特獎對對就是「52」尾--e5，若講番婆有影tioh8--著，長老講i be7 感覺有siann2 怪奇。",
          "Goa2 koh khi3 pai3-hong2 Ang5 tiunn2-lo2, siunn7 beh tham3-thiann Hoan-po5 khi3 cho3-le2-pai3 e5 si5, u7 kong2-khi2 ka7 cha-bou2-gin2-a2 be2 chiong2-koan3 e5 tai7-chi3--bo5. Tiunn2-lo2 kan-tann e7-tang3 khak-teng7 Hoan-po5 be7 be2 nng7 tiunn kang7 ho7 e5 chiong2-koan3, peng7 bo5 khah sin e5 chu-liau7. Goa2 ka7 chhiu2-chi3 phou7-a2 teng2 ui3 sin-bun5 chhau--loh8-lai5 e5 khui-chiong2 ho7-be2 peng2 hou7 i khoann3, mng7 khoann3 ho7-be2 sou3-ji7 tui3 Hoan-po5 keng2 chiong2-koan3 u7 i3-gi7--bo5. Siunn7 be7 kau3 Hoan-po5 si7 “beng5-pai5” e5 khai-san chou2-su; tiunn2-lo2 kong2 Hoan-po5 be2 chiong2-koan3 kan-tann keng2 nng7 e5 ho7-be2, “5” kap “2”, na7 m7 sin3 e7-sai2 tng2 khi3 chha5 i koe3-ki5 e5 chiong2-koan3. Goa2 seng5-jin7 hit-si5 kou3 chhoe7 chit ki5 e5 chiong2-koan3, tui3 koe3-ki5--e5 bo5 tek8-piat8 chim-chiok khoann3 ho7-be2. Ang5 tiunn2-lo2 kai2-soeh kong2 Hoan-po5 siong-sin3 Seng3-keng e5 kou3-su7, Ia5-sou iong7 gou7 te3 piann2 nng7 boe2 hi5 chhi7 pa2 sou2-u7 e5 lang5, sin3--i e5 thang oa2-kho3--i, “5” kap “2” to7-si7 sin3 Ia5-sou e5 sin3-ki3, i m7 si7 beh poah8-kiau2 than3-chinn5, i si7 khiam3 beh khi3 tiau5-seng3 e5 hui3-iong7, Ia5-sou it-teng7 e7 boan2-chiok i e5 ng3-bang7. To7-si7 an2-ni, Hoan-po5 tak8-ki5 be2 e5 chiong2-koan3 boe2-ho7 m7 si7 “25” to7-si7 “52”. Chit ki5 khui e5 te7-it tek8-chiong2 tui3-tui3 to7-si7 “52” boe2--e5, na7 kong2 Hoan-po5 u7-iann2 tioh8--tioh8, tiunn2-lo2 kong2 i be7 kam2-kak u7 siann2 koai3-ki5."
        ],
        [
          "第一特獎是toh 位賣--出去e5？有koah hou7 二林e5 流動小賣--無？Beh 調查che 無困難，分駐所ka2 電話問有關單位就好--a。我趁這時，tioh8 先調查這兩張kang7 號一聯e5 獎券是siang2 買--e5;買e5 人koh 是kap 番婆有熟sai7--e5。我去訪問另外三間獎券行，對in e5 資料了後，long2 m7 是in 賣--出去e5。Tann 害--a，若koh 是ka7 流動--e5買--e5，就oh chhoe7--a。我ti7 二林街a2 seh8 來seh8 去，想講看會chhinn-mi5 雞啄著米，去chhiang7 著幾個獎券姑娘bong2 問看mai7。真phainn2 運，kiam2-chhai2 是上課時 間，無tng7 gah 一個。時間也差不多--a，koh 無to3 去所--ni 會出tai7-chi3，橫直這 choa7  算有koa2  收成，對幼氣會交帶--得。",
          "Te7-it tek8-chiong2 si7 toh-ui7 be7--chhut-khi3 e5? U7 koah hou7 Ji7-lim5 e5 liu5-tong7 sio2-be7--bo5? Beh tiau-cha che bo5 khun3-lan5, hun-chu3-sou2 ka2 tian7-oe7 mng7 iu2-koan tan-ui7 to7 ho2--a. Goa2 than3 chit-si5, tioh8 seng tiau-cha chit nng7 tiunn kang7 ho7 chit8 lian5 e5 chiong2-koan3 si7 siang2 be2--e5; be2 e5 lang5 koh si7 kap Hoan-po5 u7 sek8-sai7--e5. Goa2 khi3 hong2-bun7 leng7-goa7 sann keng chiong2-koan3-hang5, tui3 in e5 chu-liau7 liau2-au7, long2 m7 si7 in be7--chhut-khi3 e5. Tann hai7--a, na7 koh si7 ka7 liu5-tong7--e5 be2--e5, to7 oh chhoe7--a. Goa2 ti7 Ji7-lim5 ke-a2 seh8 lai5 seh8 khi3, siunn7 kong2 khoann3 e7 chhinn-mi5-ke tok tioh8 bi2, khi3 chhiang7 tioh8 kui2 e5 chiong2-koan3 kou-niu5 bong2 mng7 khoann3 mai7. Chin phainn2-un7, kiam2-chhai2 si7 siong7-kho3 si5-kan, bo5 tng7 gah chit8 e5. Si5-kan ia7 chha-put-to--a, koh bo5 to3 khi3 sou2--ni e7 chhut tai7-chi3, hoainn5-tit8 chit choa7 sng3 u7 koa2 siu-seng5, tui3 Iu3-khi3 e7 kau-tai3--tit."
        ],
        [
          "經過街a2 下，看著hit 間獎券行，m7 死心，koh ka7 鐵馬chhai7--起來。換一個四十幾歲e5 cha-bou2 teh 顧店，我行--入去。頭家娘一直ka7 我會失禮，i 講chai2 起無eng5，拜託in ta-ke tau3 顧，老歲a2 人耳a2 khah 鈍，請我這個大人m7-thang 見怪。我ka7 hit 兩張獎券jim5--出來，查看是m7 是這間賣--出去e5。頭家娘ka7 簿a2 theh8 hou7 我ka-ti7 對。真好運，就是chia 賣e5 獎券，若知影siann2 人買--去e5，應該就差不多破案--a。頭家娘講i   hit 期無賣過kang7 聯兩張--e5，大概ka7 in 翁交關--e5，這時出去做生理，到暗chiah 會tng2--來。",
          "Keng-koe3 ke-a2 e7, khoann3 tioh8 hit keng chiong2-koan3-hang5, m7 si2-sim, koh ka7 thih-be2 chhai7--khi2-lai5. Oann7 chit8 e5 si3-chap8 kui2 hoe3 e5 cha-bou2 teh kou3-tiam3, goa2 kiann5--jip8-khi3. Thau5-ke-niu5 it-tit8 ka7 goa2 hoe7-sit-le2, i kong2 chai2-khi2 bo5-eng5, pai3-thok in ta-ke tau3 kou3, lau7-hoe3-a2-lang5 hi7-a2 khah tun7, chhiann2 goa2 chit e5 tai7-jin5 m7-thang kian3-koai3. Goa2 ka7 hit nng7 tiunn chiong2-koan3 jim5--chhut-lai5, chha5 khoann3 si7 m7 si7 chit keng be7--chhut-khi3 e5. Thau5-ke-niu5 ka7 phou7-a2 theh8 hou7 goa2 ka-ti7 tui3. Chin ho2-un7, to7-si7 chia be7 e5 chiong2-koan3, na7 chai-iann2 siann2-lang5 be2--khi3-e5, eng-kai to7 chha-put-to pho3-an3--a. Thau5-ke-niu5 kong2 i hit ki5 bo5 be7 koe3 kang7-lian5 nng7 tiunn--e5, tai7-khai3 ka7 in ang kau-koan--e5, chit-si5 chhut khi3 cho3 seng-li2, kau3 am3 chiah e7 tng2--lai5."
        ]
      ],
      "篇名": "番婆命案"
    }
  ]
}
