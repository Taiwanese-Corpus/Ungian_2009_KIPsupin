{
  "作者": "鄭溪泮",
  "出版年": "1926",
  "出版者": "台灣教會公報社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "1有1個女子",
          "1 U7 Chit8 E5 Lu2-chu2"
        ],
        [
          "台南市外1所在，古榕真濟，竹pho7 am7-am7,不時樹木青翠，百花常開。逐日飛鳥，千千萬萬，ti7 hit樹頂，ki-ki-kiuh-kiuh，飛來飛去，樹林e5 茂盛thang知；若準聖冊講，芥菜大欉，飛鳥來歇伊e5 枝。因為猶太e5芥菜，厝頂外懸。為著鳥 kap 榕hiah 濟，就叫hit所在鳥榕庄。庄內一仙三老爺，是庄民teh服事，向望保庇庄頭。外位e5 紳士淑女，也常常來chia燒香點火，燒金poah8-poe。",
          "Tai5-lam5 chhi7-goa7 chit8 sou2-chai7, kou2-chheng5 chin che7, tek-pho7 am7-am7, put-si5 chhiu7-bak8 chhiN-chhui3, pah-hoe siong5-khui. Tak8-jit8 poe-chiau2, chheng-chheng ban7-ban7, ti7 hit chhiu7-teng2, ki-ki-kiuh-kiuh, poe lai5 poe khi3, chhiu7-na5 e5 bou7-seng7 thang chai; na2-chun2 Seng3-chheh kong2, Koa3-chhai3 toa7-chang5, poe-chiau2 lai5 hioh i e5 ki. In-ui7 Iu5-thai3 e5 koa3-chhai3, chhu3-teng2 goa7 koan5. Ui7 tioh8 chiau2 kap chheng5 hiah che7, chiu7 kio3 hit sou2-chai7 Chiau2-chheng5-chng. Chng-lai7 chit8 sian Sam-lau7-ia5, si7 chng-bin5 teh hok8-sai7, ng3-bang7 po2-pi3 chng-thau5. Goa7-ui7 e5 sin-su7 siok-lu2, ia7 siong5-siong5 lai5 chia sio-hiuN tiam2-hoe2, sio-kim poah8-poe."
        ],
        [
          "庄外m7 是田就是園，是這庄e5人teh經營。",
          "Chng-goa7 m7 si7 chhan5 chiu7-si7 hng5, si7 chit chng e5 lang5 teh keng-eng5."
        ],
        [
          "* * *",
          "***"
        ],
        [
          "庄內有1個女子，名叫至勤，枝骨tau3-tah，腳手敏捷。Hit年16歲（1887 年），父母iau2 ti7--teh，小弟1個，老父許德是大做穡家，牛 kah 車，逐項有。老母失明，小弟細漢，攏是至勤 teh 做老父e5 幫贊。雖是幼chiN2，iau2-ku2 做工勤勤，腳手me2-liah8。每擺落園削蔗尾，贏過男子多多；若上山chhoah蕃薯，也是勝過婦女濟濟。逐家oa2-oa2叫。至勤是孝順父母e5人，透早起來，若m7 是上山幫贊老父耕農便是牽in 4、5隻牛kang2去飼，逐日是an2-ni。",
          "Chng-lai7 u7 chit8 e5 lu2-chu2, mia5 kio3 Chi3-khin5, ki-kut tau3-tah, kha-chhiu2 bin2-chiat8. Hit ni5 16 hoe3 (1887 ni5), pe7-bo2 iau2 ti7--teh, sio2-ti7 chit8 e5. Lau7-pe7 Khou2 Tek si7 toa7 choh-sit-ka, gu5 kah chhia, tak8-hang7 u7. Lau7-bu2 sit-beng5, sio2-ti7 se3-han3, long2 si7 Chi3-khin5 teh cho3 lau7-pe7 e5 pang-chan7. Sui si7 iu3-chiN2; iau2-ku2 cho3-kang khin5-khin5, kha-chhiu2 me2-liah8. Moe2-pai2 loh8-hng5 siah chia3-boe2, iaN5-koe3 lam5-chu2 to-to; na7 chiuN7-soaN chhoah han-chi5, ia7 si7 seng3-koe3 hu7-lu2 che7-che7. Tai7-ke oa2-oa2-kio3. Chi3-khin5 si7 hau3-sun7 pe7-bo2 e5 lang5, thau3-cha2 khi2--lai5, na7 m7 si7 chiuN7-soaN pang-chan7 lau7-pe7 keng-long5 pian7 si7 khan in 4, 5 chiah gu5-kang2 khi3 chhi7, tak8-jit8 si7 an2-ni."
        ],
        [
          "2床前E5 齊眉槌",
          "2 Chhng5-cheng5 E5 Che5-bi5-thui5"
        ],
        [
          "Hit年2月26日，chhoah蕃薯e5 時，草pou tng-teh kheh甘蔗。烏麻 kap 塗豆收成了，白糖kai2幾若十lau7。古早e5 lau7,是親像銅鐘吊倒向，頂面闊，下底尖，koa2 1個孔。是用薄薄e5塗去燒，親像瓦e5 色緻，差不多有am缸hiah懸hiah大。",
          "Hit ni5 2 goeh8 26 jit8, chhoah han-chu5 e5 si5, chhau2-pou tng-teh kheh kam-chia3. Ou-moa5 kap thou5-tau7 siu-seng5 liau2, peh8-thng5 kai2 kui2-na7 chap8 lau7. Kou2-cha2 e5 lau7, si7 chhin-chhiuN7 tang5-cheng tiau3-to3 ng3, teng2-bin7 khoah, e7-te2 chiam, koa2 chit8 e5 khang. Si7 eng7 poh8-poh8 e5 thou5 khi3 sio, chhin-chhiuN7 hia7 e5 sek-ti7, chha-put-to u7 am-kng hiah koan5 hiah toa7."
        ],
        [
          "Hit時烏糖真俗，至勤e5老父，買收真濟來入ti7 lau7--nih，頂面糊溪底e5 粉塗。Hit個塗，糊e5 時，內面烏色e5 糖水，流tui3 下底出去，這個水thang go5酒。頂面e5 塗若礁就koh 換，an2-ni 3 擺，後來lau7內e5 糖就堅teng7變做白糖，真有價值。",
          "Hit-si5 ou-thng5 chin siok8, Chi3-khin5 e5 lau7-pe7, be2-siu chin che7 lai5 jip8 ti7 lau7--nih, teng2-bin7 kou5 khe-te2 e5 hun2-thou5. Hit e5 thou5, kou5 e5 si5, lai7-bin7 ou-sek e5 thng5-chui2, lau5 tui3 e7-te2 chhut--khi3, chit e5 chui2 thang go5 chiu2. Teng2-bin7 e5 thou5 na7 ta chiu7 koh oaN7, an2-ni 3 pai2, au7-lai5 lau7-lai7 e5 thng5 chiu7 kian-teng7 piN3-cho3 peh8-thng5, chin u7 ke3-tat8."
        ],
        [
          "為著in是大choh-lioh8 e5農家，koh 是好過e5 家庭，所以動了cheng-piang3賊e5心lah。",
          "Ui7 tioh8 in si7 toa7 choh-lioh8 e5 long5-ka, koh si7 ho2-koe3 e5 ka-teng5, sou2-i2 tong7 liau2 cheng-piang3-chhat8 e5 sim lah!"
        ],
        [
          "Hit日老父去山nih toa3寮，hit e7昏至勤飼牛轉來，關牛ti7 牛椆逐項清楚，就去睏。",
          "Hit jit8 lau7-pe7 khi3 soaN--nih toa3 liau5, hit e-hng7 Chi3-khin5 chhi7 gu5 tng2--lai5, koaiN gu5 ti7 gu5-tiau5 tak8-hang7 chheng-chho2, chiu7 khi3 khun3."
        ],
        [
          "厝前1 choa7林投巷，外面樹林內有1 tin7 e5 土匪來chak ti7 hia teh 做大哥。因為cheng-piang3賊beh搶人e5 時，著代先祭獻in e5神明，插1支旗ti7中間。金紙燒了，看hit支旗，倒tui3 佗位這勢，逐家就去搶hit位。世俗e5 神明，實在是利益本身害別人。",
          "Chhu3-cheng5 chit8 choa7 na5-tau5 hang7, goa7-bin7 chhiu7-na5 lai7 u7 chit8 tin7 e5 thou2-hui2 lai5 chak ti7 hia teh cho3 toa7-ko. In-ui7 cheng-piang3-chhat8 beh chhiuN2 lang5 e5 si5, tioh8 tai7-seng che3-hian3 in e5 sin5-beng5, chhah chit8 ki ki5 ti7 tiong-kan. Kim-choa2 sio liau2, khoaN3 hit ki ki5, to2-tui3 to2-ui7 chit-si3, tak8-ke chiu7 khi3 chhiuN2 hit ui7. Se3-siok8 e5 sin5-beng5, sit8-chai7 si7 li7-ek pun2-sin hai7 pat8-lang5."
        ],
        [
          "至勤未睏e5時，老母ti7廳nih講：",
          "Chi3-khin5 boe7 khun3 e5 si5, lau7-bo2 ti7 thiaN--nih kong2:"
        ],
        [
          "母：勤ah，外面he啥貨teh著？",
          "Bo2: Khin5-ah, goa7-bin7 he saN2-hoe3 teh toh8?"
        ],
        [
          "勤：阿娘，he敢是別人teh 放薰，ka7牛薰蚊。",
          "Khin5: An2-nia5, he kaN2 si7 pat8-lang5 teh pang3-hun, ka7 gu5 hun-bang2."
        ],
        [
          "老人目珠hoe；看著林投外賊仔teh 燒金，看be7 明，至勤也不解其意，就關門去睏。",
          "Lau7-lang5 bak8-chiu hoe; khoaN3 tioh8 na5-tau5 goa7 chhat8-a2 teh sio-kim, khoaN3 be7 beng5, Chi3-khin5 ia7 put-kai2-ki5-i3, chiu7 koaiN-mng5 khi3 khun3."
        ],
        [
          "Hit時2月26暝算是真寒，更深e5 時，草仔pou kheh 甘蔗e5 人來beh 叫頭koa3牛。是hit暝抵抵著至勤e5 牛做頭koa3。因為kheh 甘蔗e5 石車頂面有一支4、5丈長e5 柴teh 做ko5,hou7 牛來tioh8。Ko5若轉e5 時，石車就轉。Ti7 hit內底是頭koa3,外面是2 koa3,較 外面是3 koa3。",
          "Hit-si5 2 goeh8 26 mi5 sng3 si7 chin koaN5, keN-chhim e5 si5, chhau2-a2-pou kheh kam-chia3 e5 lang5 lai5 beh kio3 thau5-koa3-gu5. Si7 hit me5 tu2-tu2 tioh8 Chi3-khin5 e5 gu5 cho3 thau5-koa3. In-ui7 kheh kam-chia3 e5 chioh8-chhia teng2-bin7 u7 chit8 ki 4, 5 tng7 tng5 e5 chha5 teh cho3 ko5, hou7 gu5 lai5 tioh8. Ko5 na7 tng2 e5 si5, chioh8-chhia chiu7 tng2. Ti7 hit lai7-te2 si7 thau5-koa3, goa7-bin7 si7 2 koa3, khah goa7-bin7 si7 3 koa3."
        ],
        [
          "Hit-tiap8叫牛e5 人頭殼chhih-chhih，到位看著賊，驚一下攏beh 死。隨時拚轉去phou7--nih。人問伊啥事？伊攏be7講; kan-ta用手直直iat8，講恬恬…也kaN也kaN2。意思是也驚也寒。伊就做伊走去火坑烘火，無人知伊e5 意思。",
          "Hit-tiap8 kio3 gu5 e5 lang5 thau5-khak chhih-chhih, kau3-ui7 khoaN3 tioh8 chhat8, kiaN chit8-e7 long2 beh si2. Sui5-si5 piaN3 tng2 khi3 phou7--nih. Lang5 mng7 i siaN2-su7, i long2 be7 kong2; kan-ta eng7 chhiu2 tit8-tit8 iat8, kong2 tiam7-tiam7...a7 kaN a7 kaN2. I3-su3 si7 ia7 kiaN ia7 koaN5. I chiu7 cho3 i chau2 khi3 hoe2-kheN hang-hoe2, bo5 lang5 chai i e5 i3-su3."
        ],
        [
          "* * *",
          "* * *"
        ],
        [
          "半暝有lin3-long3叫e5聲，老母叫講，",
          "PoaN3-me5 u7 lin3-long3-kio3 e5 siaN, lau7-bo2 kio3 kong2,"
        ],
        [
          "母：勤ah，勤ah，牛teh相tak。",
          "Bo2: Khin5 ah, Khin5 ah, gu5 teh sio-tak."
        ],
        [
          "因為往時常常ti7 暝時，牛bat相tak。至勤hiahN一醒，擂伊e5 目珠，thi2開一看，Goa3!賊仔扑面畫虎貓，3 個入房來liauh！頭1個將伊所舉siam5外長e5 齊眉槌，出力就tui3 面hmh--來。",
          "In-ui7 eng2-si5 siong5-siong5 ti7 me5-si5, gu5 bat sio-tak. Chi3-khin5 hiahN chit8-chheN2, lui5 i e5 bak8-chiu, thi2 khui chit8-khoaN3. Goa3! Chhat8-a2 phah-bin7 oe7 hou2-niau, 3 e5 jip8-pang5 lai5 liauh! Thau5 chit8 e5 chiong i sou2 kiah8 siam5-goa7 tng5 e5 che5-bi5-thui5, chhut-lat8 chiu7 tui3 bin7 hmh--lai5."
        ],
        [
          "佳哉槌尾khe5 ti7 竹眠床e5 遮風。至勤緊猛tui3 槌尾sa--teh，房間隘隘，策1下馬勢。",
          "Kai-chai3 thui5-boe2 khe5 ti7 tek bin5-chhng5 e5 jia-hong. Chi3-khin5 kin2-me2 tui3 thui5-boe2 sa--teh, pang5-keng eh8-eh8, chhek chit8-e7 be2-si3,"
        ],
        [
          "Hit… lah！就顛倒ka7 伊long3倒轉。Hit 3個賊相e相kheh，倒落teh leh ti7塗腳。至勤就牽小弟 kap 老母出去，土匪都也m7 敢kang7伊。算來是女英雄。Hit時外面已經teh放火。",
          "Hit... lah! chiu7 tian-to3 ka7 i long3 to3-tng2. Hit 3 e5 chhat8 sio-e sio-kheh, to2 loh8 teh leh ti7 thou5-kha. Chi3-khin5 chiu7 khan sio2-ti7 kap lau7-bo2 chhut--khi3, thou2-hui2 to a7 m7 kaN2 kang7 i. Sng3--lai5 si7 lu2 eng-hiong5. Hit-si5 goa7-bin7 i2-keng teh pang3-hoe2."
        ],
        [
          "正親像詩講：",
          "ChiaN3 chhin-chhiuN7 si kong2:"
        ],
        [
          "富有農家出至勤，勤勉伶俐勝庄民；一夜雄賊忽然到，床前比武齊眉頭。",
          "Pu3-u7 long5-ka chhut Chi3-khin5, Khin5-bian2 leng2-li7 seng3 chng-bin5; It-ia7 hiong5-chhat hut-jian5 kau3, Chhng5-cheng5 pi2-bu2 che5-bi5 thau5."
        ],
        [
          "3伊 e5 死換我 e5 活",
          "3 I e5 si2 oaN7 goa2 e5 oah8"
        ],
        [
          "至勤出來，看見土匪牽牛，想beh搶倒轉；但是看著厝teh發火，就be7顧得，隨時ng2番薯藤來sut hiah-e5火hou7伊hoa。因為賊來搶物，刁持放火燒厝，hou7人be7顧得jiok，hit時無別人來幫贊，只有至勤家己teh kap 賊做tui3 頭。賊緊放火，伊也緊緊jiok去拍hou7 hoa。伊e5苦戰無輸李稜征伐匈奴偆伊家己，1人擋一千人。俗語講，「猛虎be7-tu3-tit大tin7猴。」後面e5賊看1個英勇e5女子hiah本事，若無下了毒手，In e5 賊計會失敗。即時mouh 1支槌仔，無張持tui3 至勤e5 頭殼心，拚力。",
          "Chi3-khin5 chhut--lai5, khoaN3-kiN3 thou2-hui2 khan gu5, siuN7 beh chhiuN2 to3-tng2; na7 si7 khoaN3 tioh8 chhu3 teh hoat-hoe2, chiu7 be7-kou3-tit, sui5-si5 ng2 han-chi5-tin5 lai5 sut hiah-e5 hoe2 hou7 i hoa. In-ui7 chhat8 lai5 chhiuN2-mih8, tiau5-ti5 pang3-hoe2 sio-chhu3, hou7-lang5 be7-kou3-tit jiok, hit-si5 bo5 pat8-lang5 lai5 pang-chan7, chi2-u7 Chi3-khin5 ka-ti7 teh kap chhat8 cho3 tui3-thau5. Chhat8 kin2 pang3-hoe2, i ia7 kin2-kin2 jiok khi3 phah hou7 hoa. I e5 khou2-chian3 bo5-su Li2 Leng5 cheng-hoat hiong-lou5 chhun i ka-ti7, chit8 lang5 tong3 chit8-chheng lang5. Siok8-gu2 kong2, “Beng2-hou2 be7-tu3-tit toa7-tin7 kau5.” Au7-bin7 e5 chhat8 khoaN3 chit8 e5 eng-iong2 e5 lu2-chu2 hiah pun2-su7, na7-bo5 he7 liau2 tok8-chhiu2, in e5 chhat8-ke3 e7 sit-pai7. Chek-si5 mouh chit8 ki thui5-a2, bo5-tiuN-ti5 tui3 Chi3-khin5 e5 thau5-khak-sim, piaN3-lat8."
        ],
        [
          "Hennh…ah，hou7你死…啊！就摃--落去。",
          "Hennh... ah, hou7 li2 si2... ah! chiu7 kong3--loh8-khi3."
        ],
        [
          "Hit-tiap8是半暝子時，至勤e5 頭殼hou7賊摃1-am5,血直直chheng3,若準井底teh出泉。至勤為著致意拍火，雖是血teh chheng3也m7知，kan-ta這時烏暗，煞be7顧tit拍。Tui3 an2-ni火上厝。至勤koh拚命走去beh拍火，1個賊看伊頭殼著重傷iau2會走，就puih 1支長刀jiok來，按算beh一刀兩斷。但是至勤越頭看見，就緊跳tui3火中過去，賊煞jiok無著choa7。Hit爿e5 人看見至勤hou7賊teh追，就jiok過來beh救--伊。看見至勤，血流滿身軀，逐家就緊急ka7伊止血。至勤才知伊e5頭殼頂開1個天窗，hit時才感覺艱苦就chhut在厝去hou7火著啦！",
          "Hit-tiap8 si7 poaN3-me5 chu2-si5, Chi3-khin5 e5 thau5-khak hou7 chhat8 kong3 chit8 am5, hoeh tit8-tit8 chheng3, na2-chun2 cheN2-te2 teh chhut-choaN5. Chi3-khin5 ui7 tioh8 ti3-i3 phah-hoe2, sui si7 hoeh teh chheng3 ia7 m7 chai; kan-ta chit-si5 ou-am3, soah be7-kou3-tit phah. Tui3 an2-ni hoe2 chiuN7-chhu3. Chi3-khin5 koh piaN3-mia7 chau2 khi3 beh phah-hoe2, chit8 e5 chhat8 khoaN3 i thau5-khak tioh8 tang7-siong iau2 e7 chau2, chiu7 puih chit8 ki tng5-to jiok lai5, an3-sng3 beh it-to-liong2-toan7. Na7 si7 Chi3-khin5 oat8-thau5 khoaN3-kiN3, chiu7 kin2 thiau3 tui3 hoe2-tiong koe3--khi3, chhat8 soah jiok bo5 tioh8 choa7. Hit-peng5 e5 lang5 khoaN3-kiN3 Chi3-khin5 hou7 chhat8 teh tui, chiu7 jiok koe3 lai5 beh kiu3--i. KhoaN3-kiN3 Chi3-khin5, hoeh lau5 moa2 sin-khu, tai7-ke chiu7 kin2-kip ka7 i chi2-hoeh. Chi3-khin5 chiah chai i e5 thau5-khak teng2 khui chit8 e5 thiN-thang, hit-si5 chiah kam2-kak kan-khou2 chiu7 chhut-chai7 chhu3 khi3 hou7 hoe2 toh8 lah!"
        ],
        [
          "至勤e5叔許營看見賊來，就peh上na5-kong5頂；用鐵耙chak--落-來，chan5著1個賊，即時倒地，賊黨就拖--出-去。",
          "Chi3-khin5 e5 chek Khou2 IaN5 khoaN3-kiN3 Chhat8 lai5, chiu7 peh chiuN7 na5-kong5 teng2; eng7 thih-pe7 chak--loh8-lai5, chan5 tioh8 chit8 e5 chhat8, chek-si5 to2-te7, chhat8-tong2 chiu7 thoa--chhut-khi3."
        ],
        [
          "許營看事勢m7妥當，就閃tui3 別間e5 na5-kong5頂，用棉chioh被做盾牌，手舉1支pit仔尾 （尖尖e5 chhiuN仔）tng等賊入來，就tui3頂面chak--落-來。果然chan5倒1個，in就拖--出-去。按算賊會失膽，退水轉去。無扑算koh 較雄，歸tin7 chiN3入來，開銃扑上去。不幸棉被掩無ba7,腳頭u著銃，就lian3--落-來。賊真受氣，就tui3 胸坎 kap 頭殼koh ka7伊chan5 2下，即時無命。",
          "Khou2 IaN5 khoaN3 su7-se3 m7 tho3-tong3, chiu7 siam2-tui3 pat8-keng e5 na5-kong5 teng2, eng7 mi5-chioh-phoe7 cho3 tun7-pai5, chhiu2 giah8 chit8 ki pit-a2-boe2 (chiam-chiam e5 chhiuN-a2) tng-tan2 chhat8 jip8--lai5, chiu7 tui3 teng2-bin7 chak--loh8-lai5. Ko2-jian5 chan5-to2 chit8 e5, in chiu7 thoa--chhut-khi3. An3-sng3 chhat8 e7 sit-taN2, the3-chui2 tng2--khi3. Bo5 phah-sng3 koh-khah hiong5, kui-tin7 chiN3--jip8-lai5, khui-chheng3 phah chiuN7--khi3. Put-heng7 mi5-phoe7 am bo5 ba7, kha-thau5-u tioh8-chheng3, chiu7 lian3--loh8-lai5. Chhat8 chin siu7-khi3, chiu7 tui3 heng-kham2 kap thau5-khak koh ka7 i chan5 2 e7, chek-si5 bo5-mia7."
        ],
        [
          "啊！可惜！看e5人攏講，怎樣m7 走去外庄，來喝救人是較著！",
          "A2! Kho2-sioh! KhoaN3 e5 lang5 long2 kong2, ChaiN2-iuN7 m7 chau2 khi3 goa7-chng, lai5 hoah kiu3-lang5 si7 khah tioh8."
        ],
        [
          "* * *",
          "***"
        ],
        [
          "Hit時厝teh著，至勤一寡龍銀藏ti7竹管空，hiah-e5手環、銀鍊，hou7 賊 peng2無著e5,以及厝內 e5蕃薯籤、米、粟、麻、豆，物件做一下燒了了。",
          "Hit-si5 chhu3 teh toh8, Chi3-khin5 chit8-koa2 leng5-gin5 chhang3 ti7 tek-kong2-khang, hiah-e5 chhiu2-khoan5, gin5-lian7, hou7 chhat8 peng2 bo5 tioh8 e5, i2-kip8 chhu3-lai7 e5 han-chu5-chhiam, bi2, chhek, moa5, tau7, mih8-kiaN7 cho3 chit8-e7 sio liau2-liau2."
        ],
        [
          "外庄e5人趕緊來救，扑死土匪幾若個，koh搶1隻牛kang2倒轉；其餘4隻 kap 內底e5現銀提到無半項，所偆是hiah-e5火灰na7-tiaN7。",
          "Goa7-chng e5 lang5 koaN2-kin2 lai5 kiu3, phah-si2 thou2-hui2 kui2-na7 e5, koh chhiuN2 chit8 chiah gu5-kang2 to3-tng2; ki5-u5 4 chiah kap lai7-te2 e5 hian7-gin5 theh8 kau3 bo5 poaN3-hang7, sou2 chhun si7 hiah-e5 hoe2-hu na7-tiaN7."
        ],
        [
          "Hit暝至勤e5老父ti7 山寮，聽見人teh hiu，舉頭一看，火焰 chheng3 起，若準所多瑪hou7天火剿滅一樣。就拚勢走到te3,看見厝宅家伙，盡歸烏有。只有埕nih一kha著未了e5鉛桶ti7牛車頂。就la7 hiah-e5火路，想著早日e5好過，今暝昏一切化火，煞昏昏倒倒ti7塗腳。",
          "Hit me5 Chi3-khin5 e5 lau7-pe7 ti7 soaN-liau5, thiaN-kiN3 lang5 teh hiu, giah8-thau5 chit8-khoaN3, hoe2-iam7 chheng3 khi2, na2-chun2 Sou2-to-ma2 hou7 thiN-hoe2 chau5-biat8 chit8-iuN7. Chiu7 piaN3-se3 chau2 kau3-te3, khoaN3-kiN3 chhu3-theh8 ke-hoe2, chin7-kui ou-iu2; chi2-u7 tiaN5--nih chit8 kha toh8 boe7 liau2 e5 ian5-thang2 ti7 gu5-chhia teng2. Chiu7 la7 hiah-e5 hoe2-lou7, siuN7 tioh8 cha2-jit8 e5 ho2-koe3, kin me5-hng it-chhe3 hoa3-hoe2, soah hun-hun-to2-to2 ti7 thou5-kha."
        ],
        [
          "厝邊e5人聽見賊退水，就較濟敢開門出來看。因為清朝時代，百姓各顧家己e5心太重，驚了開門續hou7 賊來搶in e5 物。所以一下聽見cheng-piang3,家己e5門閂一發sng較an5。",
          "Chhu3-piN e5 lang5 thiaN-kiN3 chhat8 the3-chui2, chiu7 khah che7 kaN2 khui-mng5 chhut lai5 khoaN3. In-ui7 Chheng-tiau5 si5-tai7, peh-siN3 kok kou3 ka-ki7 e5 sim thai3 tang7, kiaN-liau2 khui-mng5 soa3 hou7 chhat8 lai5 chhiuN2 in e5 mih8. Sou2-i2 chit8-e7 thiaN-kiN3 cheng-piang3, ka-ki7 e5 mng5-chhoaN3 it-hoat sng khah an5."
        ],
        [
          "老父精神了後，看見至勤e5頭殼發hong5,腫真大個，假若米斗，天光去請北路e5赤腳先生來服藥，佳哉拾著命。隔年老母過身，反轉冬老父去世，只有偆小弟1個。小弟koh是著銃hit個叔生--e5。",
          "Lau7-pe7 cheng-sin5 liau2-au7, khoaN3-kiN3 Chi3-khin5 e5 thau5-khak hoat-hong5, cheng2 chin toa7-e5, ka2-na2 bi2-tau2, thiN-kng khi3 chhiaN2 pak-lou7 e5 chhiah-kha sian-siN lai5 hok8-ioh8, kai-chai3 khioh tioh8 mia7. Keh-ni5 lau7-bo2 koe3-sin, hoan2-tng2 tang lau7-pe7 khi3-se3, chi2-u7 chhun sio2-ti7 chit8 e5. Sio2-ti7 koh si7 tioh8-chheng3 hit e5 Chek siN--e5."
        ],
        [
          "Ah！財散人亡！正親像詩講：",
          "Ah! Chai5-san3 jin5-bong5! ChiaN3 chhin-chhiuN7 si kong2."
        ],
        [
          "英雄扑火心無驚，棉被做牌送性命；財散人亡一盡去，因何恨佛三老爺？",
          "Eng-hiong5 phah-hoe2 sim bo5 kiaN, Mi5-phoe7 cho3 pai5 sang3 siN3-mia7; Chai5-san3 jin5-bong5 it-chin7 khi3, In-ho5 hin7 put8 Sam-lau7-ia5?"
        ],
        [
          "是因為至勤 kap 老父，常常孝敬庄nih e5佛三老爺，求伊保庇，不時就是poah8著(應允e5) siuN7杯，怎樣我今仔日chiah慘？三老爺就是teh保庇庄民，怎樣我chiah慘，伊ti7廟內teh平安ah！三老爺是白賊神抑是假佛mah？疑問疑問？！",
          "Si7 in-ui7 Chi3-khin5 kap lau7-pe7, siong5-siong5 hau3-keng3 chng--nih e5 put8 Sam-lau7-ia5, kiu5 i po2-pi3, put-si5 to7-si7 poah8 tioh8 (eng3-un2 e5) siuN7-poe, chaiN2-iuN7 goa2 kin-na2-jit8 chiah chham2? Sam-lau7-ia5 to7-si7 teh po2-pi3 chng-bin5, chaiN2-iuN7 goa2 chiah chham2, i ti7 bio7-lai7 teh peng5-an ah! Sam-lau7-ia5 si7 peh8-chhat8-sin5 a2 si7 ke2-put8 mah? Gi5-bun7 gi5-bun7?!"
        ],
        [
          "4入大川氏e5家",
          "4 Jip8 Tai7-chhoan si7 e5 ke"
        ],
        [
          "卻說大川氏，企起ti7 靜水邊，有1個新婦仔某生1個子，叫做清流。為著不正，照當時e5法度，就寫離書hou7伊去，hit時清流iau2細漢。",
          "Khiok-soat Tai7-chhoan--si7, khia7 khi2 ti7 Cheng7-chui2 piN, u7 chit8 e5 sim-pu7-a2-bou2 siN chit8 e5 kiaN2, kio3-cho3 Chheng-liu5. Ui7 tioh8 put-cheng3, chiau3 tng-si5 e5 hoat-tou7, chiu7 sia2 li5-chu hou7 i khi3, hit-si5 Chheng-liu5 iau2 soe3-han3."
        ],
        [
          "光陰親像箭，liam5-piN 過了幾若年，至勤已經23歲。雖然無父無母，iau2-ku2殷勤無厭，貞節可取，hou7眾人大大o-lo2。Kai3濟人央三託四來beh做，至勤看m7是sit，攏總謝絕。",
          "Kong-im chhin-chhiuN7 chiN3, liam5-piN koe3 liau2 kui2-na7 ni5, Chi3-khin5 i2-keng 23 hoe3. Sui-jian5 bo5 pe7 bo5 bo2, iau2-ku2 in-khin5 bo5 ia3, cheng-chiat kho2-chhu2, hou7 cheng3-lang5 toa7-toa7 o-lo2. Kai3 che7 lang5 iang-saN-thok-si3 lai5 beh cho3, Chi3-khin5 khoaN3 m7 si7 sit, long2-chong2 sia7-choat8."
        ],
        [
          "厝邊 e5 人通通 o-lo2伊目色真劍。",
          "Chhu3-piN e5 lang5 thong-thong o-lo2 i bak8-sek chin kiam3."
        ],
        [
          "至勤好女德e5風聲，有吹到大川兄e5耳孔。就想，chiah 好女德 e5女子，是難得取。就1日chhoa7 去偷看，看了 kah 意，就託媒人求親。",
          "Chi3-khin5 ho2 lu2-tek e5 hong-siaN, u7 chhoe kau3 Tai7-chhoan hiaN e5 hi7-khang, chiu7 siuN7, chiah ho2 lu2-tek e5 lu2-chu2, si7 lan5-tit-chhu2. Chiu7 chit8 jit8 chhoa7 khi3 thau-khoaN3, khoaN3 liau2 kah-i3, chiu7 thok moe5-lang5 kiu5-chhin."
        ],
        [
          "至勤是細膩e5女子，忽然聽著這個消息，推辭m7敢。聽見大川兄e5家是竹瓦厝，老爸是有名e5拳頭師父，koh是gau5接骨e5老醫師；也大川兄是gau5雕刻e5美術家。Chiah久ti7各庄teh流行hit擔布袋戲尪仔，講是伊刻--e5;也俊德師hit-tin7北管燈是伊製作--e5,非常e5 sui2。又koh 是出名e5舉戲尪仔師父，koh是gau5 唱曲e5北管師。聽見幾若個北管先生來beh教曲，到位liam5-piN 包袱揹倒轉，無thang好教：因為所有e5南管、北管逐項伊攏 bat了了。Iu7-koh bat一腹肚內字。也我這號草地愚婦thai2-tho2敢匹配hit號偉大男子！自恨，自恨！",
          "Chi3-khin5 si7 se3-ji7 e5 lu2-chu2, hut-jian5 thiaN tioh8 chit e5 siau-sit, the-si5 m7 kaN2. ThiaN-kiN3 Tai7-chhoan hiaN e5 ke si7 tek-hia7-chhu3, lau7-pe7 si7 iu2-mia5 e5 kun5-thau5 sai-hu7, koh si7 gau5 chiap-kut e5 lo2 i-su; ia7 Tai7-chhoan hiaN si7 gau5 tiau-khek e5 bi2-sut8-ka. Chiah ku2 ti7 kok-chng teh liu5-heng5 hit taN3 pou3-te7 hi3-ang-a2, kong2 si7 i khek--e5; ia7 Chun3-tek-sai hit-tin7 Pak-koan2 teng si7 i che3-chok--e5, hui-siong5 e5 sui2. Iu7-koh si7 chhut-mia5 e5 giah8 hi3-ang-a2 sai-hu7, koh si7 gau5 chhiuN3-khek e5 Pak-koan2-sai. ThiaN-kiN3 kui2-na7 e5 Pak-koan2 sian-siN lai5 beh ka3-khek, kau3-ui7 liam5-piN pau-hok8 phaiN7 to3-tng2, bo5-thang ho2 ka3: in-ui7 sou2-u7 e5 lam5-koan2, pak-koan2 tak8-hang7 i long2 bat liau2-liau2. Iu7-koh bat chit8 pak-tou2-lai7 ji7. Ia7 goa2 chit-ho7 chhau2-te7 gu5-hu7 thai2-tho2 kaN2 phit-phoe3 hit-ho7 ui2-tai7 lam5-chu2! Chu7-hun7, chu7-hun7!"
        ],
        [
          "至勤見笑m7敢講，就做伊入去，偆厝內姑ti7 hia坐，小停hit個人轉去了，厝內姑就叫。",
          "Chi3-khin5 kian3-siau3 m7 kaN2 kong2, chiu7 cho3 i jip8--khi3, chhun chhu3-lai7 kou ti7 hia che7, sio2-theng5 hit e5 lang5 tng2--khi3 liau2, chhu3-lai7 kou chiu7 kio3."
        ],
        [
          "姑：勤…ah！",
          "Kou: Khin5...ah!"
        ],
        [
          "勤：Oe5……甚物代？",
          "Khin5: Oe5......sim2-mih8-tai7?"
        ],
        [
          "姑：我ka7允lah neh！",
          "Kou: Goa2 ka7 in2 lah neh!"
        ],
        [
          "勤：Ai2-ioh！你這個阿姑thai2 an2-ni?！你也無聽著人heh家庭hiah大，heh人hiah gau5,咱捧hit號飯khaN 捧be7贏。聽見頂年離1個，咱若去，liam5-piN 坐回頭轎倒來，m7知會歹勢be7?！",
          "Khin5: Ai2-ioh! Li2 chit e5 a-kou thai2 an2-ni?! Li2 a7 bo5 thiaN tioh8 lang5 heh ka-teng5 hiah toa7, heh lang5 hiah gau5, lan2 phang5 hit-ho7 png7-khaN phang5 be7 iaN5. ThiaN-kiN3 teng2-ni5 li5 chit8 e5, lan2 na7 khi3, liam5-piN che7 hoe5-thau5-kio7 to3--lai5, m7 chai e7 phaiN2-se3 be7?!"
        ],
        [
          "姑：憨囡仔，人heh是chhoe7無好tui3 頭；你是嫌伊傷gau5!",
          "Kou: Gong7 gin2-na2, lang5 heh si7 chhoe7 bo5 ho2 tui3-thau5; li2 si7 hiam5 i siuN gau5!"
        ],
        [
          "勤：阿姑！我m7是嫌伊傷gau5,是自恨我e5 頇顢，m7敢……Ka7你講bat離去1個！你是be7曉聽。",
          "Khin5: A-kou! Goa2 m7 si7 hiam5 i siuN gau5, si7 chu7-hun7 goa2 e5 ham-ban7, m7 kaN2... ... Ka7 li2 kong2 bat li5 khi3 chit8 e5! Li2 si7 be7-hiau2 thiaN."
        ],
        [
          "姑：Ha2,所離hit個啥因端，你知mah？",
          "Kou: Ha2, sou2 li5 hit e5 siaN2 in-toaN, li2 chai mah?"
        ],
        [
          "勤：無啥知。",
          "Khin5: Bo5 saN2 chai."
        ],
        [
          "姑：Hit個是為著行m7著，應該離e5。所以會使tit講是義氣e5男子才會曉an2-ni做法。",
          "Kou: Hit e5 si7 ui7 tioh8 kiaN5 m7-tioh8, eng-kai li5--e5. Sou2-i2 oe7-sai2 tit kong2 si7 gi7-khi3 e5 lam5-chu2 chiah e7-hiau2 an2-ni cho3-hoat."
        ],
        [
          "勤：今beh an2-choaN2？",
          "Khin5: TaN beh an2-choaN2?"
        ],
        [
          "姑：今，總是姻緣天註定，hit 頭e5內容你都也知影。你今算也無父兄thang主意，我這個m7成姑，ka7你答應就是。",
          "Kou: TaN, chong2-si7 in-ian5 thiN chu3-tiaN7, hit-thau5 e5 lai7-iong5 li2 to ia7 chai-iaN2. Li2 taN sng3 ia7 bo5 pe7-hiaN thang chu2-i3, goa2 chit e5 m7-chiaN5 kou, ka7 li2 tah-eng3 chiu7-si7."
        ],
        [
          "勤：阿姑，我歡喜聽你e5 教示！",
          "Khin5: A-kou, goa2 hoaN-hi2 thiaN li2 e5 ka3-si7!"
        ],
        [
          "Tui3 an2-ni就定著，koaN7定。",
          "Tui3 an2-ni chiu7 tiaN7-tioh8, koaN7-tiaN7."
        ],
        [
          "1894年至勤23歲，10月13 tui3鳥榕入靜水溪邊嫁hou7大川--氏。至勤戴朱冠、穿bong2襖，tng時這號是流行e5新娘服。",
          "1894 ni5 Chi3-khin5 23 hoe3, 10 goeh8 13 tui3 Chiau2-chheng5 jip8 cheng7-chui2 khe-piN ke3 hou7 Tai7-chhoan--si7. Chi3-khin5 ti3 chu-koan, chheng7 bong2-o2, tng-si5 chit-ho7 si7 liu5-heng5 e5 sin-niu5-hok8."
        ],
        [
          "1895年8月家己知有懷孕。9月5日日本兵上山，漸漸落來到靜水溪。大川hou7日本叫去 chhoa7 路，是伊路頭真熟，又koh 伊是漢學者，會用寫字 kap in講話，hiah-e5 陸軍真歡喜。",
          "1895 ni5 8 goeh8 ka-ti7 chai u7 hoai5-in7; 9 goeh8 5 jit8 Jit8-pun2-peng chiuN7-soaN, chiam7-chiam7 loh8 lai5 kau3 Cheng7-chui2 khe. Tai7-chhoan hou7 Jit8-pun2 kio3 khi3 chhoa7-lou7, si7 i lou7-thau5 chin sek8, iu7-koh i si7 han3-hak8-chia2, e7 eng7 sia2-ji7 kap in kong2-oe7, hiah-e5 liok8-kun chin hoaN-hi2."
        ],
        [
          "到有hiah久，就tui3 軍長講，我有2個父母真老，這tiap8 ti7 厝nih，我真久無看著，m7知有平安抑無。請容允我轉去，若欠用chiah koh來；好mah？軍長應講：好。Hit時大川手舉一支枴仔，行著sam7-sam7,就向靜水溪轉去。到厝目屎nih-nih流，至勤m7知伊teh哮甚物？",
          "Kau3 u7 hiah ku2, Chiu7 tui3 kun-tiuN2 kong2, Goa2 u7 2 e5 pe7-bo2 chin lau7, chit-tiap8 ti7 chhu3--nih, goa2 chin ku2 bo5 khoaN3--tioh8, m7 chai u7 peng5-an a2-bo5. ChhiaN2 iong5-un2 goa2 tng2--khi3, na7 khiam3-eng7 chiah koh lai5; ho2 mah? Kun-tiuN2 in3 kong2, Ho2. Hit-si5 Tai7-chhoan chhiu2 kiah8 chit8 ki koaiN2-a2, kiaN5 tioh8 sam7-sam7, chiu7 ng3 Cheng7-chui2-khe tng2--khi3. Kau3 chhu3 bak8-sai2 nih-nih-lau5, Chi3-khin5 m7 chai i teh hau2 sim2-mih8."
        ],
        [
          "5俺娘，in he teh 做甚物？",
          "5 An2-nia5, in he teh cho3 sim2-mih8?"
        ],
        [
          "Hit時ti7東爿厝角頭e5草厝，常常有1個青瞑頌兄透早透暗 teh吟詩。有一早起吟講：",
          "Hit-si5 ti7 tang-peng5 chhu3-kak-thau5 e5 chhau2-chhu3, siong5-siong5 u7 chit8 e5 chheN-me5 Siong7 hiaN thau3-cha2 thau3-am3 teh gim5-si. U7 chit8 cha2-khi2 gim5 kong2:"
        ],
        [
          "1.天頂懸懸耶穌坐位，攏總天神服事拜跪；冕旒燦爛，面貌榮光，權柄無限，福氣齊全。",
          "1. ThiN-teng2 koan5-koan5 Ia5-sou che7-ui7, Long2-chong2 thian-sin5 hok8-sai7 pai3-kui7; Bian2-liu5 chhan3-lan7, bin7-mau7 eng5-kng, Koan5-peng2 bo5-han7, hok-khi3 chiau5-chng5."
        ],
        [
          "2.天地萬物boe7有e5時，上帝e5子 kap 父企起；全能主宰永活e5 道，天地萬物，是伊創造。",
          "2. ThiN-te7 ban7-mih8 boe7 u7 e5 si5, Siong7-te3 e5 KiaN2 kap Pe7 khia7 khi2; Choan5-leng5 Chu2-chaiN2 eng2-oah8 e5 To7, ThiN-te7 ban7-mih8, si7 I chhong3-cho7."
        ],
        [
          "3.萬民犯罪，違逆法度，著落地獄，攏無活路；上帝不忍眾人沈淪，差遣耶穌救咱靈魂。",
          "3. Ban7-bin5 hoan7-choe7, ui5-keh8 hoat-tou7, Tioh8 loh8 te7-gek8, long2 bo5 oah8-lou7; Siong7-te3 put-jim2 cheng3-lang5 tim5-lun5, Chhe-khian2 Ia5-sou kiu3 lan2 leng5-hun5."
        ],
        [
          "4.耶穌降生tiam3地面上，品行純全做咱模樣；顯明神蹟傳天道理，設立功勞替人受死。",
          "4. Ia5-sou kang3-seng tiam3 te7-bin7 chiuN7, Phin2-heng7 sun5-choan5 cho3 lan2 bou5-iuN7; Hian2-beng5 sin5-jiah thoan5 thiN to7-li2, Siat-lip8 kong-lo5 the3 lang5 siu7-si2."
        ],
        [
          "5.死了3日耶穌koh活，表明贖罪，1擺夠額；暫toa3地面教示學生，猶原上天執掌權柄。",
          "5. Si2 liau2 3 jit8 Ia5-sou koh-oah8, Piau2-beng5 siok8-choe7, chit8 pai2 kau3-giah8; Chiam7-toa3 te7-bin7 ka3-si7 hak8-seng, Iu5-goan5 chiuN7-thiN chip-chiang2 koan5-peng2."
        ],
        [
          "6.世間末日天門開闊，耶穌降臨救人koh活；世間眾人受伊審判，報賞刑罰定著無換。",
          "6. Se3-kan boat8-jit8 thiN-mng5 khui-khoah, Ia5-sou kang3-lim5 kiu3 lang5 koh-oah8; Se3-kan cheng3-lang5 siu7 I sim2-phoaN3, Po3-siuN2 heng5-hoat8 tiaN7-tioh8 bo5 oaN7."
        ],
        [
          "Hit個頌兄e5 聲真好聽，吟著真音韻。所吟hiah-e5話，至勤聽了心肝振動。怎樣耶穌hiah gau5?降世beh救咱人，天腳下敢有這號人？！到底這個青瞑頌兄會bat an2-ni。就問大家講：",
          "Hit e5 Siong7 hiaN e5 siaN chin ho2-thiaN, gim5 tioh8 chin im-un7. Sou2 gim5 hiah-e5 oe7, Chi3-khin5 thiaN liau2 sim-koaN tin2-tang7. ChaiN2-iuN7 Ia5-sou hiah gau5, kang3-se3 beh kiu3 lan2 lang5, thiN-kha-e7 kiam2 u7 chit-ho lang5?! Tau3-ti2 chit e5 chheN-me5 Siong7 hiaN e7 bat an2-ni. Chiu7 mng7 ta-ke kong2:"
        ],
        [
          "阿娘，in he teh 做甚物？大家無啥歡喜，應講：",
          "An2-nia5, in he teh cho3 sim2-mih8? Ta-ke bo5 saN2 hoaN-hi2, in3 kong2:"
        ],
        [
          "人in he落教人teh吟詩。",
          "Lang5 in he loh8-kau3-lang5 teh gim5-si."
        ],
        [
          "至勤就知，落教人生成是hou7 人怨恨--e5。M7-ku2所吟e5詩hiah好聽，所講e5意思hiah-nih好，伊也無得罪咱，咱顛倒怨恨伊，是咱家己失了人格。設使伊所講e5耶穌若果真會救人，咱無親近，顛倒怨恨，是大錯誤lah。至勤想beh去拜候這個青瞑人，看耶穌是啥貨？但是驚了大家官m7 歡喜：因為舊慣，男女授受不親，致到m7 敢，kan-ta tui3 聽著hit首詩，不時記ti7心內，靜靜teh想，若準山腳e5水泉，勻勻仔teh流出來這樣。",
          "Chi3-khin5 chiu7 chai, loh8-kau3-lang5 siN-seng5 si7 hou7-lang5 oan3-hin7--e5. M7-ku2 sou2 gim5 e5 si hiah ho2-thiaN, sou2 kong2 e5 i3-su3 hiah-nih ho2, I ia7 bo5 tek-choe7 lan2, lan2 tian-to3 oan3-hin7 I, si7 lan2 ka-ti7 sit liau2 jin5-keh. Siat-su2 I sou2 kong2 e5 Ia5-sou na7 ko2-chin e7 kiu3-lang5, lan2 bo5 chhin-kin7, tian-to3 oan3-hin7, si7 toa7 chho3-gou7 lah. Chi3-khin5 siuN7 beh khi3 pai3-hau7 chit e5 chheN-me5-lang5, khoaN3 Ia5-sou si7 saN2-hoe3, na7 si7 kiaN-liau2 ta-ke-koaN m7 hoaN-hi2: In-ui7 ku7-koan3, lam5-lu2 siu7-siu7 put-chhin, ti3-kau3 m7 kaN2, kan-ta tui3 thiaN tioh8 hit siu2 si, put-si5 ki3-ti7 sim-lai7, cheng7-cheng7 teh siuN7, na2-chun2 soaN-kha e5 chui2-choaN5, un5-un5-a2 teh lau5--chhut-lai5 chit-iuN7."
        ],
        [
          "至勤e5丈夫大川氏，ti7 hiah ku2有tui3朋友得著1本漢文聖經， kap 1本詩，暗時閒暇就講究。心肝teh想，詩nih講，",
          "Chi3-khin5 e5 tiong7-hu Tai7-chhoan--si7, ti7 hiah ku2 u7 tui3 peng5-iu2 tit tioh8 chit8 pun2 han3-bun5 Seng3-keng, kap chit8 pun2 si, am3-si5 han5-ha7 chiu7 kang2-kiu3. Sim-koaN teh siuN7, si--nih kong2,"
        ],
        [
          "世間假佛人所刻，著知服事真無益。",
          "Se3-kan ke2-put8 lang5 sou2 khek, Tioh8 chai hok8-sai7 chin bo5-ek."
        ],
        [
          "這2句扑算有真理。紅格頂hit仙媽祖婆 kap hit仙槌仔祖，比我所刻e5老生小旦，算iau2較歹看。阮娘怎樣服事kah an2-ni？透早透暗，初1、十五、大年小節；燒金點火，普渡排祭有了了。He2,憨憨阿娘lah neh！",
          "Chit 2 ku3 phah-sng3 u7 chin-li2. Ang5-ke3-teng2 hit sian ma2-chou2-po5 kap hit sian thui5-a2-chou2, pi2 goa2 sou2 khek e5 lau7-seng sio2-toaN3, sng3 iau2 khah phaiN2-khoaN3. Goan2 Nia5 chaiN2-iuN7 hok8-sai7 kah an2-ni! Thau3-cha2 thau3-am3, chhe-it, chap8-gou7, toa7-ni5 sio2-cheh; sio-kim tiam2-hoe2, phou2-tou7 pai5-che3 u7 liau2-liau2. He2, gong7-gong7 An2-nia5 lah neh!"
        ],
        [
          "暗chiN7 an2-ni想，但是m7敢出聲。",
          "Am3-chiN7 an2-ni siuN7, na7 si7 m7 kaN2 chhut-siaN."
        ],
        [
          "* * *",
          "* * *"
        ],
        [
          "抵著至勤將近臨產e5期日，拾媽入房，番咐箱仔、桌櫃，屜仔攏著開，囡仔才會快出世。大川e5老母是gau5建古e5人，聽著拾媽an2-ni 講，就也贊成an2-ni 做；koh ti7媽祖婆 e5 面前，燒了1把e5 an3-pat香，向望媽祖婆保庇孫仔肥肥白白快出世。",
          "Tu2 tioh8 Chi3-khin5 chiong-kin7 lim5-san2 e5 ki5-jit8, khioh-ma2 jip8-pang5, hoan-hu3 siuN-a2, toh-kui7, thoah-a2 long2 tioh8 khui, gin2-na2 chiah e7 khoai3 chhut-si3. Tai7-chhoan e5 lau7-bo2 si7 gau5 kian3-kou2 e5 lang5, thiaN tioh8 khioh-ma2 an2-ni kong2, chiu7 ia7 chan3-seng5 an2-ni cho3; koh ti7 ma2-chou2-po5 e5 bin7-cheng5, sio liau2 chit8 pe2 e5 an3-pat-hiuN, ng3-bang7 ma2-chou2-po5 po2-pi3 sun-a2 pui5-pui5 peh8-peh8 khoai3 chhut-si3."
        ],
        [
          "門窗開了，香燭也toh8過，舞了誠半日iau2-boe7出世。老人就叫大川講：大頭eh！人講落教人 e5祈禱真應效，抑無，去叫頌兄來ka7 伊祈禱nouh！（老大家叫大川慣勢攏叫伊做大頭e5）",
          "Mng5-thang khui liau2, hiuN-chek ia7 toh8--koe3, bu2 liau2 chiaN5 poaN3-jit8 iau2-boe7 chhut-si3. Lau7-lang5 chiu7 kio3 Tai7-chhoan kong2: Toa7-thau5 eh! Lang5 kong2 loh8-kau3-lang5 e5 ki5-to2 chin eng3-hau7, ia2 bo5, khi3 kio3 Siong7 hiaN lai5 ka7 I ki5-to2 nouh! (Lau7 ta-ke kio3 Tai7-chhoan koan3-si3 long2 kio3 I cho3 toa7-thau5--e5)"
        ],
        [
          "大川講，好，我to7也teh想koh。",
          "Tai7-chhoan kong2, Ho2, goa2 to7 ia7 teh siuN7 koh."
        ],
        [
          "就去請伊，頌兄問講，Lin2老人歡喜才thang neh！應講，就是伊歡喜，我才敢來叫你。頌兄koh問，Ia2 lin2牽手--e5愛無？",
          "Chiu7 khi3 chhiaN2 i, Siong7 hiaN mng7 kong2, Lin2 lau7-lang5 hoaN-hi2 chiah thang neh! In3 kong2, To7-si7 I hoaN-hi2, goa2 chiah kaN2 lai5 kio3 li2. Siong7 hiaN koh mng7, Ia2 lin2 khan-chhiu2--e5 ai3 bo5?"
        ],
        [
          "大川講，He2,穩當。頌兄講，好來去。就ti7 hia 迫切祈禱，求上帝賞賜氣力hou7 婦仁人，幫贊嬰仔快快出世，也hou7這口灶全家e5人 重頭生來信你。",
          "Tai7-chhoan kong2, He2, un2-tang3. Siong7 hiaN kong2, Ho2 lai5-khi3. Chiu7 ti7 hia pek-chhiat ki5-to2, kiu5 Siong7-te3 siuN2-su3 khui3-lat8 hou7 hu7-jin5-lang5, pang-chan7 eN-a2 khoai3-khoai3 chhut-si3, ia7 hou7 chit khau2-chau3 choan5-ke e5 lang5 teng5-thau5-seN lai5 sin3 Li2."
        ],
        [
          "祈禱煞，囡仔即時oaN3-oaN3叫，koh是後生。大家講：頌兄 e5上帝較有siaN3。頌兄講，上帝m7是我e5 na7-tiaN7，是天腳下公家e5。咱逐家攏有份，所以咱逐人攏著敬拜伊才會煞tit。因為上帝是：",
          "Ki5-to2 soah, gin2-na2 chek-si5 oaN3-oaN3-kio3, koh si7 hau7-siN, ta-ke kong2, Siong7 hiaN e5 Siong7-te3 khah u7 siaN3. Siong7 hiaN kong2, Siong7-te3 m7 si7 goa2 e5 na7-tiaN7, si7 thiN-kha-e7 kong-ke e5, lan2 tai7-ke long2 u7-hun7, sou2-i2 lan2 tak8-lang5 long2 tioh8 keng3-pai3 I chiah e7 soah tit. In-ui7 Siong7-te3 si7:"
        ],
        [
          "保庇照顧世間人，不論本國 kap 外邦。",
          "Po2-pi3 chiau3-kou3 se3-kan-lang5, Put-lun7 pun2-kok kap goa7-pang."
        ],
        [
          "大川講，頌兄，hou7 你真勞力。應講，無，著ka7上帝說勞力。伊就轉去。至勤ka7大川講，這個頌兄 e5 話我真愛聽，我信伊是好人。頂日仔我聽伊teh吟，",
          "Tai7-chhoan kong2, Siong7 hiaN, hou7 li2 chin lou2-lat8. In3 kong2, Bo5, tioh8 ka7 Siong7-te3 seh lou2-lat8. I chiu7 tng2--khi3. Chi3-khin5 ka7 Tai7-chhoan kong2, Chit e5 Siong7 hiaN e5 oe7 goa2 chin ai3 thiaN, goa2 sin3 i si7 ho2-lang5. Teng2-jit8-a2 goa2 thiaN i teh gim5,"
        ],
        [
          "天頂懸懸耶穌座位，攏總天神服事拜跪。",
          "ThiN-teng2 koan5-koan5 Ia5-sou cho7-ui7, Long2-chong2 thiN-sin5 hok8-sai7 pai3-kui7."
        ],
        [
          "我聽著心肝真歡喜，宛然上到半天，ti7 hia 觀看仙境。大川講，你也愛聽haN3，kai3好。我攏m7知。至勤講，是，我時時記心，m7知ti7時才有機會thang聽he到明白？大川講，我也有1本耶穌 e5 聖經，我看真好。至勤講，An2-ne haN3，kai3好，有閒才讀hou7 我聽。",
          "Goa2 thiaN tioh8 sim-koaN chin hoaN-hi2, oan2-jian5 chiuN7 kau3 poaN3-thiN, ti7 hia koan-khoaN3 sian-keng2. Tai7-chhoan kong2, Li2 ia7 ai3 thiaN haN3, kai3 ho2, goa2 long2 m7 chai. Chi3-khin5 kong2, Si7, goa2 si5-si5 ki3-sim, m7 chai ti7-si5 chiah u7 ki-hoe7 thang thiaN he kau3 beng5-pek8, Tai7-chhoan kong2, Goa2 ia7 u7 chit8 pun2 Ia5-sou e5 Seng3-keng, goa2 khoaN3 chin ho2. Chi3-khin5 kong2, An2-ne haN3, kai3 ho2, u7-eng5 chiah thak8 hou7 goa2 thiaN."
        ],
        [
          "嬰仔出世了，至勤煞be7記tit艱苦，就2個ti7 hia談天說地。Tng7著嬰仔teh oaN5-oaN5-oaN5！煞扑斷話柄。隔日就ka7囡仔號名叫真聲，解說是真理e5聲。這是 1896年5月23。",
          "EN-a2 chhut-si3 liau2, Chi3-khin5 soa3 be7-ki3-tit kan-khou2, chiu7 2 e5 ti7 hia tam5-thiN-soat-te7. Tng7 tioh8 eN-a2 teh oaN5-oaN5-oaN5! Soa3 phah-tng7 oe7-peN3. Keh-jit8 chiu7 ka7 gin2-na2 ho7-mia5 kio3 Chin-seng, ke2-soeh si7 Chin-li2 e5 siaN. Che si7 1896 ni5 5 goeh8 23."
        ],
        [
          "正親像詩講，",
          "ChiaN3 chhin-chhiuN7 si kong2,"
        ],
        [
          "父母去世獨單身，靜水溪邊配良人；天賜愛子靠祈禱，稱做真聲謝天恩。",
          "Pe7-bo2 khi3-se3 tok8 toaN-sin, Cheng7-chui2 khe-piN phoe3 liong5-jin5; Thian-su3 ai3-chu2 kho3 ki5-to2, Chheng-cho3 Chin-seng sia7 Thian-in."
        ],
        [
          "6忽然重頭生",
          "6 Hut-jian5 teng5-thau5 siN"
        ],
        [
          "1897年2月15日抵著離靜水溪邊里外路，有1所在叫做牧羊庄，因為有草埔pou5-kiuN 真濟theng3 好飼羊。庄外有一間廟，逐年2月15就做鬧熱。",
          "1897 ni5 2 goeh8 15 jit8 tu2 tioh8 li7 Cheng7-chui2 khe-piN li2-goa7 lou7, u7 chit8 sou2-chai7 kio3-cho3 Bok8-iong5-chng, in-ui7 u7 chhau2-pou pou5-kiuN chin che7 theng3-ho2 chhi7-iuN5. Chng-goa7 u7 chit8 keng bio7, tak8-ni5 2 goeh8 15 chiu7 cho3-lau7-jiat8."
        ],
        [
          "* * *",
          "* * *"
        ],
        [
          "講起大川--氏，原來是牧羊庄姓陳人e5子，細漢e5時hou7 靜水溪邊鄧秋英--氏分去做養子。這擺姓陳e5親人也雇轎來扛至勤去 beh 看鬧熱。厝邊有1個散hiong老婆仔叫做義姆ah，伊也去in親人兜。",
          "Kong2-khi2 Tai7-chhoan--si7, goan5-lai5 si7 Bok8-iong5-chng siN3 Tan5 lang5 e5 kiaN2, se3-han3 e5 si5 hou7 Cheng7-chui2 khe-piN Teng7 Chhiu-eng--si7 pun khi3 cho3 iong2-chu2. Chit pai2 siN3 Tan5 e5 chhin-lang5 ia7 kou3 kio7 lai5 kng Chi3-khin5 khi3 beh khoaN3 lau7-jiat8, chhu3-piN u7 chit8 e5 san3-hiong lau7-po5-a2 kio3-cho3 Gi7-m2-ah, i ia7 khi3 in chhin-lang5 tau."
        ],
        [
          "Hit日是禮拜日，義姆就招至勤講，咱來去禮拜堂，我ka7你鬥aiN7 囡仔。至勤講，拜堂ti7佗位？義姆講，Ti7 chia na7-tiaN7。至勤掠叫是ti7 厝邊，也無穿裙就lok-song7 lok-song7 toe3 伊去。到位看見kai3濟人坐歸列，1個人ti7台仔頂。至勤問講，這是teh創甚物？義姆講，今仔日是禮拜日，chiah-e5 人來teh 禮拜。台仔頂hit個人是叫做豹伯，人叫伊做李先生，伊teh講道理chhoa7人禮拜。至勤講，你也無量早ka7我講，我也無穿裙，真be7見得人。義姆講，至勤官，無要緊，別人ma7是素素na7-tiaN7。有e5 都iau2褪赤腳戴草笠。",
          "Hit jit8 si7 le2-pai3-jit8, Gi7-m2 chiu7 chio Chi3-khin5 kong2, Lan2 lai5-khi3 Le2-pai3-tng5, goa2 ka7 li2 tau3 aiN7 gin2-na2. Chi3-khin5 kong2, Pai3-tng5 ti7 to2-ui7? Gi7-m2 kong2, Ti7 chia na7-tiaN7. Chi3-khin5 liah8-kio3 si7 ti7 chhu3-piN, a7-bo5 chheng7-kun5 chiu7 lok-song7 lok-song7 toe3 I khi3. Kau3-ui7 khoaN3-kiN3 kai3 che7 lang5 che7 kui-liat8, chit8 e5 lang5 ti7 tai5-a2-teng2. Chi3-khin5 mng7 kong2, Che si7 teh chhong3 sim2-mih8? Gi7-m2 kong2, Kin-na2-jit8 si7 le2-pai3-jit8, chiah-e5 lang5 lai5 teh le2-pai3. Tai5-a2-teng2 hit e5 lang5 si7 kio3-cho3 Pa3-peh, lang5 kio3 I cho3 Li2 sian-siN, I teh kong2 to7-li2 chhoa7-lang5 le2-pai3. Chi3-khin5 kong2, Li2 a7-bo5 liong7-cha2 ka7 goa2 kong2, goa2 a7-bo5 chheng7-kun5, chin be7 kiN3-tit-lang5. Gi7-m2 kong2, Chi3-khin5 koaN, bo5 iau3-kin2, pat8-lang5 ma7 si7 sou3-sou3 na7-tiaN7, u7-e5 to iau2 thng3 chhiah-kha ti3 chhau2-leh8."
        ],
        [
          "Hit時豹伯讀hit首詩，讀了就吟，hit e5調，是，",
          "Hit-si5 Pa3-peh thak8 hit siu2 si, thak8 liau2 chiu7 gim5, hit e5 tiau7, si7,"
        ],
        [
          "1.天地創造攏齊備，上帝安歇賜福氣；咱學上帝e5款式，歡喜來守安息日。",
          "1. ThiN-te7 chhong3-cho7 long2 chiau5-pi7, Siong7-te3 an-hioh su3 hok-khi3; Lan2 oh8 Siong7-te3 e5 khoan2-sit, HoaN-hi2 lai5 siu2 an-hioh-jit8."
        ],
        [
          "2.眾人犯罪天受氣，耶穌降世替咱死；功勞完全艱苦煞，七日頭日主koh活。",
          "2. Cheng3-lang5 hoan7-choe7 thiN siu7-khi3, Ia5-sou kang3-se3 the3 lan2 si2; Kong-lo5 oan5-choan5 kan-khou2 soah, Chhit jit8 thau5-jit8 Chu2 koh-oah8."
        ],
        [
          "3.耶穌疼咱救靈魂，咱著數念伊大恩；感謝敬拜心誠實。常常來守安息日。",
          "3. Ia5-sou thiaN3 lan2 kiu3 leng5-hun5, Lan2 tioh8 siau3-liam7 I toa7-in; Kam2-sia7 keng3-pai3 sim seng5-sit8. Siong5-siong5 lai5 siu2 an-hioh-jit8."
        ],
        [
          "4.上帝聖冊講極真，末日天地換做新；耶穌學生受大福，永遠安歇ti7天國。",
          "4. Siong7-te3 Seng3-chheh kong2 kek8 chin, Boat8-jit8 thiN-te7 oaN7 cho3 sin; Ia5-sou hak8-seng siu7 toa7-hok, Eng2-oan2 an-hioh ti7 thian-kok."
        ],
        [
          "眾人吟得真和真好聽，大大細細手都提1本豆菜芽仔字teh 吟。至勤也toe3 in頭殼chhih-chhih。所祈禱e5話是teh感謝上帝，也求伊赦免咱e5重罪。這 kap 我hiang3時teh下三老爺大大無相同。",
          "Cheng3-lang5 gim5-tit chin ho5 chin ho2-thiaN, toa7-toa7 se3-se3 chhiu2 to theh8 chit8 pun2 tau7-chhai3-ge5-a2 ji7 teh gim5. Chi3-khin5 ia7 toe3 in thau5-khak chhih-chhih. Sou2 ki5-to2 e5 oe7 si7 teh kam2-sia7 Siong7-te3, ia7 kiu5 I sia3-bian2 lan2 e5 tang7-choe7. Che kap goa2 hiang3-si5 teh he7 Sam-lau7-ia5 toa7-toa7 bo5 sio-tang5."
        ],
        [
          "豹伯是bat做過戲班，伊e5形容活動真會感動人。伊將所吟hit首詩來開拆道理。中間2句，",
          "Pa3-peh si7 bat cho3 koe3 hi3-pan, I e5 heng5-iong5 oah8-tang7 chin e7 kam2-tong7 lang5. I chiong sou2 gim5 hit siu2 si lai5 khui-thiah to7-li2. Tiong-kan 2 ku3."
        ],
        [
          "天地創造攏齊備。上帝安歇賜福氣。",
          "ThiN-te7 chhong3-cho7 long2 chiau5-pi7. Siong7-te3 an-hioh su3 hok-khi3."
        ],
        [
          "講起極古早上帝6日e5中間，創造天地、海、萬物，攏齊備，後來創造始祖亞當夏娃。已經明白，就第7日安歇。將這日hou7 咱人來守，hou7身軀thang歇睏，心神thang 聽道理，就會平安，koh死後thang得著永活。這就是上帝teh賞賜福氣；m7是媽祖teh保庇。所以咱著學上帝e5款式，常常來守安息日，就上帝也beh常常賞賜福氣。",
          "Kong2-khi2 kek8 kou2-cha2 Siong7-te3 6 jit8 e5 tiong-kan, chhong3-cho7 thiN-te7, hai2, ban7-mih8, long2 chiau5-pi7, au7-lai5 chhong3-cho7 si2-chou2 A-tong Ha7-oa. I2-keng beng5-pek8, chiu7 te7-7-jit8 an-hioh. Chiong chit jit8 hou7 lan2 lang5 lai5 siu2, hou7 sin-khu thang hioh-khun3, sim-sin5 thang thiaN to7-li2, chiu7 oe7 peng5-an, koh si2-au7 thang tit tioh8 eng2-oah8. Che chiu7-si7 Siong7-te3 teh siuN2-su3 hok-khi3; m7 si7 ma2-chou2 teh po2-pi3. Sou2-i2 lan2 tioh8 oh8 Siong7-te3 e5 khoan2-sit, siong5-siong5 lai5 siu2 an-hioh-jit8, chiu7 Siong7-te3 ia7 beh siong5-siong5 siuN2-su3 hok-khi3."
        ],
        [
          "至勤聽見chiah-e5 道理，心肝親像看見光明，ka7 義姆講，後禮拜 我beh koh 來。義姆講，真好。Tui3 hit-tiap8轉去了後，無論beh食飯抑是beh睏，至勤就感謝上帝，m7驚大家知影。",
          "Chi3-khin5 thiaN-kiN3 chiah-e5 to7-li2, sim-koaN chhin-chhiuN7 khoaN3-kiN3 kng-beng5, ka7 Gi7-m2 kong2, Au7 le2-pai3 goa2 beh koh-lai5. Gi7-m2 kong2, Chin ho2. Tui3 hit-tiap8 tng2--khi3 liau2-au7, bo5-lun7 beh chiah8-png7 a2 si7 beh khun3, Chi3-khin5 chiu7 kam2-sia7 Siong7-te3, m7 kiaN ta-ke chai-iaN2."
        ],
        [
          "過到禮拜日，義姆beh去飼牛，至勤講，義姆ah，今仔日敢m7是禮拜日，你怎樣無安歇？義姆講，你真好記持，我無草thang hou7牛食，無牽去飼be7用tit。至勤講，Mai3--nouh，我來草pu5 thui7草 hou7你e5牛食，我也帶你e5米你e5菜，你 kap 我來去。義姆講，好，hou7 你真勞力，今我ka7你aiN7真聲。",
          "Koe3 kau3 le2-pai3-jit8, Gi7-m2 beh khi3 chhi7-gu5, Chi3-khin5 kong2, Gi7-m2-ah, kin-a2-jit8 kiam2 m7 si7 le2-pai3-jit8, li2 chaiN2-iuN7 bo5 an-hioh? Gi7-m2 kong2, Li2 chin ho2 ki3-ti5, goa2 bo5 chhau2 thang hou7 gu5 chiah8, bo5 khan khi3 chhi7 be7 eng7-tit. Chi3-khin5 kong2, Mai3--nouh, goa2 lai5 chhau2-pu5 thui7 chhau2 hou7 li2 e5 gu5 chiah8, goa2 ia7 toa3 li2 e5 bi2 li2 e5 chhai3, li2 kap goa2 lai5 khi3. Gi7-m2 kong2, Ho2, hou7 li2 chin lou2-lat8, taN goa2 ka7 li2 aiN7 Chin-seng."
        ],
        [
          "真聲細漢是跳thah koh笑gi7-gi7,義姆抱ti7手尾，直直thio5直直chah，就叫伊Siau2-gi7-sian。",
          "Chin-seng se3-han3 si7 thiau3-thah koh chhio3 gi7-gi7, Gi7-m2 pho7 ti7 chhiu2-boe2, tit8-tit8 thio5 tit8-tit8 chah, chiu7 kio3 i Siau2-gi7-sian."
        ],
        [
          "禮拜了轉來，將所聽e5 ka7大川講。大川看見至勤hiah致意，koh所聽e5真明白，心內也受感激。Ka7 伊講，後禮拜我想也 beh 去。至勤講，第1好，我求上帝幫贊咱家內會得全家歸主。也chiah e5槌仔祖、媽祖婆，才請落來hou7咱真聲thit-cho5。大川笑笑。",
          "Le2-pai3 liau2 tng2 lai5, chiong sou2 thiaN e5 ka7 Tai7-chhoan kong2, Tai7-chhoan khoaN3-kiN3 Chi3-khin5 hiah ti3-i3, koh sou2 thiaN--e5 chin beng5-pek8, sim-lai7 ia7 siu7 kam2-kek. Ka7 i kong2, au7 le2-pai3 goa2 siuN7 ia7 beh khi3. Chi3-khin5 kong2, te7-it ho2, goa2 kiu5 Siong7-te3 pang-chan7 lan2 ke-lai7 e7 tit choan5-ke kui Chu2. Ia7 chiah e5 thui5-a2-chou2, ma2-chou2-po5, chiah chhiaN2 loh8 lai5 hou7 lan2 Chin-seng thit-cho5. Tai7-chhoan chhio3-chhio3."
        ],
        [
          "7吊籃內 e5 媽祖婆",
          "7 Tiau3-na5 lai7 e5 Ma2-chou2-po5"
        ],
        [
          "台南府新樓e5姑娘，聽見大川in夫婦信主，就刁工來探問。老大家仔遠遠看著in來，緊猛走入後壁廳，至勤m7知伊去teh創甚物。",
          "Tai5-lam5-hu2 Sin-lau5 e5 Kou-niu5, thiaN-kiN3 Tai7-chhoan in hu-hu7 sin3-Chu2, chiu7 tiau5-kang lai5 tham3-mng7. Lau7-ta-ke-a2 hng7-hng7 khoaN3 tioh8 in lai5, kin2-me2 chau2 jip8 au7-piah thiaN, Chi3-khin5 m7 chai i khi3 teh chhong3 sim2-mih8."
        ],
        [
          "到姑娘轉去了，至勤beh去煮飯，koaN7 吊籃beh thng7 菜，恍惚驚1-tio5。就問，阿娘，妳thai3藏一仙媽祖婆toa3這吊籃內？大家講，A7，我囥了煞be7記tit，我驚了紅毛人ka7我請倒去。至勤講，人he姑娘m7敢隨便ka7人提物，in是愛笑咱熟人敬憨佛na7-tiaN7。媽祖婆若有神，toa3這吊籃內，鼻臭臊ma7羊眩。大家恬恬，koh請去下原位，ka7伊燒香謝罪。",
          "Kau3 Kou-niu5 tng2--khi3 liau2, Chi3-khin5 beh khi3 chu2-png7, koaN7 tiau3-na5 beh thng7 chhai3, hong2-hut kiaN chit8-tio5. Chiu7 mng7, An2-nia5, li2 thai3 chhang3 chit8 sian Ma2-chou2-po5 toa3 chit tiau3-na5 lai7? Ta-ke kong2, A7, goa2 khng3 liau2 soa3 boe7-ki3-tit, goa2 kiaN-liau2 ang5-mng5-lang5 ka7 goa2 chhiaN2 to3--khi3. Chi3-khin5 kong2, Lang5 he Kou-niu5 m7 kaN2 sui5-pian7 ka7 lang5 theh8 mih8, in si7 ai3 chhio3 lan2 sek8-lang5 keng3 gong7-put8 na7-tiaN7. Ma2-chou2-po5 na7 u7 sin5, toa3 chit tiau3-na5 lai7, phiN7 chhau3-chho ma7 iuN5-hin5. Ta-ke tiam7-tiam7, koh chhiaN2 khi3 he7 goan5-ui7, ka7 i sio-hiuN sia7-choe7."
        ],
        [
          "* * *",
          "* * *"
        ],
        [
          "真聲e5生日已經到，舊慣著愛做度晬，大川in夫婦算也m7 ai3硬阻擋，宗教自由，向望慢慢才beh打算。",
          "Chin-seng e5 seN-jit8 i2-keng kau3, ku7-koan3 tioh8 ai3 cho3 tou7-che3, Tai7-chhoan in hu-hu7 sng3 ia7 m7 ai3 nge7 chou2-tong3, chong-kau3 chu7-iu5, ng3-bang7 ban7-ban7 chiah beh taN2-sng3."
        ],
        [
          "度晬日真鬧熱，老大家ti7媽祖婆、槌仔祖e5面前燒香點火，燒金跋杯。也辦chheN-chhau請人客。Hit時有1款e5風俗就是下 12 項物ti7 掠ou5仔，就ti7 hia燒香講講leh，然後抱度晬囡仔來hia，試看伊愛先提佗一項物，照伊所提e5 物，來分別伊長成beh 做甚物號人。Hit時至勤e5大家也有備辦12項，就是：",
          "Tou7-che3-jit8 chin lau7-jiat8, lau7 ta-ke ti7 Ma2-chou2-po5, thui5-a2-chou2 e5 bin7-cheng5 sio-hiuN tiam2-hoe2, sio-kim poah8-poe. Ia7 pan7 chheN-chhau chhiaN2 lang5-kheh. Hit-si5 u7 chit8 khoan2 e5 hong-siok8 chiu7-si7 he7 12 hang7 mih8 ti7 liah8-ou5-a2, chiu7 ti7 hia sio-hiuN kong2-kong2 leh, jian5-au7 pho7 tou7-che3 gin2-na2 lai5 hia, chhi3 khoaN3 i ai3 seng theh8 to2 chit8 hang7 mih8, chiau3 i sou2 theh8 e5 mih8, lai5 hun-piat8 i tiong2-seng5 beh cho3 sim2-mih8 ho7 lang5. Hit-si5 Chi3-khin5 e5 ta-ke ia7 u7 pi7-pan7 12 hang7, chiu7-si7:"
        ],
        [
          "1 韭菜2 紅龜 3 銀 4 弓蕉 5 桔餅6 尺7 箍桶篾8 鴨卵9 筆10 紅麴11 鼎12 紅蝦",
          "1 Ku2-chhai32 Ang5-ku 3 Gin5 4 Kin-chio 5 Kiat-piaN2 6 Chhioh 7 Khou-thang2-bih8 8 Ah-nng79 Pit10 Ang5-khak11 Teng212 Ang5-he5"
        ],
        [
          "就抱真聲來提，hit時逐家圍纍來看，至勤 kap 大川--氏準做變心適，就hou7伊抱去。Hit時真聲起手就tui3 中央hit支筆舉--起-來，阿公看一下，歡喜到嘴鬚仔翹翹。因為歡喜這個孫，將來是讀冊人。",
          "Chiu7 pho7 Chin-seng lai5 theh8, hit-si5 tai7-ke ui5-lui5 lai5 khoaN3, Chi3-khin5 kap Tai7-chhoan--si7 chun2-cho3 piN3 sim-sek, chiu7 hou7 i pho7 khi3. Hit-si5 Chin-seng khi2-chhiu2 chiu7 tui3 tiong-ng hit ki pit giah8--khi2-lai5, A-kong khoaN3 chit8-e7, hoaN-hi2 kah chhui3-chhiu-a2 khiau3-khiau3. In-ui7 hoaN-hi2 chit e5 sun, chiong-lai5 si7 thak8-chheh-lang5."
        ],
        [
          "* * *",
          "* * *"
        ],
        [
          "家內tui3這tiap8,續變做2爿，1爿信主、1爿拜佛。至勤 kap 大川常常為著這層來祈禱，求上帝開路。無偌久真聲e5阿公也歡喜信主，kan-ta偆阿媽是固執koh迷信。",
          "Ke-lai7 tui3 chit-tiap8, soa3 piN3-cho3 nng7 peng5, chit8 peng5 sin3-Chu2, chit8 peng5 pai3-put8. Chi3-khin5 kap Tai7-chhoan siong5-siong5 ui7 tioh8 chit chan5 lai5 ki5-to2, kiu5 Siong7-te3 khui-lou7. Bo5 loa7 ku2 Chin-seng e5 A-kong ia7 hoaN-hi2 sin3-Chu2, kan-ta chhun A-ma2 si7 kou3-chip koh be5-sin3."
        ],
        [
          "8 Sng2笑變做真實",
          "8 sng2-chhio3 piN3 cho3 Chin-sit8"
        ],
        [
          "老大家透早透暗就燒香點火，ti7佛e5 面前thin5茶，排糕仔包。",
          "Lau7-ta-ke thau3-cha2 thau3-am3 chiu7 sio-hiuN tiam2-hoe2, ti7 put8 e5 bin7-cheng5 thin5 te5, pai5 ko-a2-pau."
        ],
        [
          "一早起老大家叫至勤，勤官，紅格頂hiah-e5 茶，ka7 伊piaN3--起-來，免得 hou7 茶kan2 teh 等，至勤笑笑講，阿娘，茶kan2 thai2 著等？伊若看媽祖婆m7愛食，就會曉 piaN3 tho2-kak。大家無啥稱意應講，Hio3，chiaN實有影會食leh！He是1個意思na7-tiaN7。至勤講，He是無影e5 事誌，你m7-thang去拜伊到an2-ni；著敬拜創造天、地、海、萬物e5主，就是生咱靈魂e5上帝。伊teh出日落雨，hou7 咱食、穿、用；照顧咱，koh 疼惜咱，差耶穌來救咱，咱著反悔罪，信耶穌，才會得著救，阿娘，這項是第1要緊。至勤雖然講chiah 濟話，老大家無應橫無應直，就hoaN7門khia7 tui3伊e5房間去。因為伊是縛細腳。",
          "Chit8 cha2-khi2 lau7 ta-ke kio3 Chi3-khin5, Khin5-koaN, ang5-ke3-teng2 hiah-e5 te5, ka7 i piaN3--khi2-lai5, bian2-tit hou7 te5-kan2 teh tan2, Chi3-khin5 chhio3-chhio3 kong2, An2-nia5, te5-kan2 thai2 tioh8 tan2? I na7 khoaN3 ma2-chou2-po5 m7 ai3 chiah8, chiu7 e7-hiau2 piaN3 tho2-kak. Ta-ke bo5 saN2 chheng3-i3 in3 kong2, Hio3, chiaN-sit8 u7-iaN2 e7 chiah8 leh! He si7 chit8 e5 i3-su3 na7-tiaN7. Chi3-khin5 kong2, He si7 bo5-iaN2 e5 tai7-chi3, li2 m7-thang khi3 pai3 i kau3 an2-ni; tioh8 keng3-pai3 chhong3-cho7 thiN, te7, hai2, ban7-mih8 e5 Chu2, chiu7-si7 siN lan2 leng5-hun5 e5 Siong7-te3. I teh chhut-jit8 loh8-hou7, hou7 lan2 chiah8, chheng7, eng7; chiau3-kou3 lan2, koh thiaN3-sioh lan2, chhe Ia5-sou lai5 kiu3 lan2, lan2 tioh8 hoan2-hoe2 choe7, sin3 Ia5-sou, chiah e7 tit tioh8 kiu3, An2-nia5, chit hang7 si7 te7-it iau3-kin2. Chi3-khin5 sui-jian5 kong2 chiah che7 oe7, lau7 ta-ke bo5-in3-hoaiN5 bo5-in3-tit8, chiu7 hoaN7 mng5-khia7 tui3 i e5 pang5-keng khi3. In-ui7 i si7 pak8 se3-kha."
        ],
        [
          "* * *",
          "* * *"
        ],
        [
          "一日tng7著做忌，猶原ti7佛e5面前辦chheN-chhau，排teh孝，大川tui3市仔入來。Hit時就tui3排teh e5 紅蝦ka7伊ni起來食，chiaN肉頭也捻起來食，所thin5 ti7 hia e5 酒，也ka7伊捧起來lim。Hit-tiap8 in 阿娘ti7 廳門邊金金teh看，心內m7好講；但是大川做伊笑笑tui3房間入去。至勤講，你an2-ni會 hou7 阿娘受氣，人伊teh 孝媽祖。大川講，Be7,m7-thang孝媽祖；著孝我e5 腹肚。媽祖攏m7 bat半項；若是我上無ma7 會曉鼻芳。",
          "Chit8 jit8 tng7 tioh8 cho3-ki7, iu5-goan5 ti7 put8 e5 bin7-cheng5 pan7 chheN-chhau, pai5 teh hau3, Tai7-chhoan tui3 chhi7-a2 jip8--lai5. Hit-si5 chiu7 tui3 pai5 teh e5 ang5-he5 ka7 i ni khi2 lai5 chiah8, chiaN-bah thau5 ia7 liam3 khi2 lai5 chiah8, sou2 thin5 ti7 hia e5 chiu2, ia7 ka7 i phang5 khi2 lai5 lim. Hit-tiap8 in An2-nia5 ti7 thiaN-mng5 piN kim-kim teh khoaN3, sim-lai7 m7 ho2 kong2; na7 si7 Tai7-chhoan cho3 i chhio3-chhio3 tui3 pang5-keng jip8--khi3. Chi3-khin5 kong2, li2 an2-ni e7 hou7 An2-nia5 siu7-khi3, lang5 i teh hau3 ma2-chou2. Tai7-chhoan kong2, be7, m7-thang hau3 ma2-chou2; tioh8 hau3 goa2 e5 pak-tou2. Ma2-chou2 long2 m7 bat poaN3-hang7; na7 si7 goa2 siang7 bo5 ma7 e7-hiau2 phiN7-phang."
        ],
        [
          "* * *",
          "* * *"
        ],
        [
          "到有一擺，大川講，咱阿娘這仙槌仔祖，我想beh ka7 koaN7 來去府城 hou7 牧師。至勤講，你會hou7 伊大受氣。大川講，我信上帝會幫贊，的確 beh hou7 伊歡喜。",
          "Kau3 u7 chit8 pai2, Tai7-chhoan kong2, Lan2 An2-nia5 chit sian thui5-a2-chou2, goa2 siuN7 beh ka7 koaN7 lai5-khi3 Hu2-siaN5 hou7 Bok8-su. Chi3-khin5 kong2, Li2 e7 hou7 i toa7 siu7-khi3. Tai7-chhoan kong2, Goa2 sin3 Siong7-te3 e7 pang-chan7, tek-khak beh hou7 i hoaN-hi2."
        ],
        [
          "扺著老大家出去，至勤就ka7大川講，咱娘去ka7 隋叔公仔in 裁衣，你若beh koaN7媽祖，這tiap8 kai3好機會。大川趁伊e5話，就koaN7去。",
          "Tu2 tioh8 lau7 ta-ke chhut--khi3, Chi3-khin5 chiu7 ka7 Tai7-chhoan kong2, Lan2 Nia5 khi3 ka7 Sui5 chek-kong-a in chhai5-i, li2 na7 beh koaN7 ma2-chou2, chit-tiap8 kai3 ho2 ki-hoe7. Tai7-chhoan than3 i e5 oe7, chiu7 koaN7--khi3."
        ],
        [
          "較暗裁衣清楚就倒來。Iau2未入門，真聲in阿公坐ti7 門口埕，尺外長e5 嘴鬚那loah--leh，溫柔e5 聲ka7 伊講，Au3-khe3-te7 lin2媽，hit仙媽祖婆，咱大頭--e5 ka7 你請去府城hou7 英國牧師lah！今，都也天變地變，無要緊nouh！（真聲e5 阿公叫大川前妻e5 子做au3-khe3-te7)。",
          "Khah am3 chhai5-i chheng-chho2 chiu7 to3--lai5. Iau2-boe7 jip8-mng5, Chin-seng in A-kong che7 ti7 mng5-khau2 tiaN5, chhioh-goa7 tng5 e5 chhui3-chhiu na2 loah--leh, un-jiu5 e5 siaN ka7 i kong2, Au3-khe3-te7 lin2 Ma2, hit sian ma2-chou2-po5, lan2 toa7-thau5--e5 ka7 li2 chhiaN2 khi3 Hu2-siaN5 hou7 Eng-kok Bok8-su lah! TaN, to a7 thiN-pian3 te7-pian3, bo5 iau3-kin2 nouh! (Chin-seng e5 A-kong kio3 Tai7-chhoan chian5-chhe e5 kiaN2 cho3 au3-khe3-te7)."
        ],
        [
          "Hit時聽一下面膨sai-sai，至勤ti7 內面看一下，teh 想下昏大川若倒來，poh會食伊e5 枴仔頭。",
          "Hit-si5 thiaN chit8-e7 bin7 phong3-sai-sai, Chi3-khin5 ti7 lai7-bin7 khoaN3 chit8-e7, teh siuN7 e5-hng Tai7-chhoan na7 to3--lai5, poh-e7 chiah8 i e5 koaiN2-a2-thau5."
        ],
        [
          "小停，真正iN3，ti7 hia直直teh來，至勤企ti7內面，看伊beh怎樣。大川包1手巾chhiN仔、檳榔， kap 1 chhiam2 鮮花，就送 hou7伊講，阿娘，chiah-e5 hou7你。無扑算e5 中間，受氣煞親像烏雲散去，就歡喜講，你thai2 有che？講，有--nouh！是大川知影，老母所意愛是chhiN仔檳榔 kap 鮮花。幾個圓就煞了1層 e5 大事，算來 iau2 be7貴。",
          "Sio2-theng5, chin-chiaN3 iN3, ti7 hia tit8-tit8 teh lai5, Chi3-khin5 khia7 ti7 lai7-bin7, khoaN3 i beh chaiN2-iuN7. Tai7-chhoan pau chit8 chhiu2-kin chhiN-a2, pin-nng5, kap chit8 chhiam2 chhiN-hoe, chiu7 sang3 hou7 i kong2, An2-nia5, chiah-e5 hou7 li2. Bo5 phah-sng3 e5 tiong-kan, siu7-khi3 soa3 chhin-chhiuN7 ou-hun5 soaN3--khi3, chiu7 hoaN-hi2 kong2, Li2 thai2 u7 che? Kong2, U7--nouh! Si7 Tai7-chhoan chai-iaN2, lau7-bo2 sou2 i3-ai3 si7 chhiN-a2 pin-nng5 kap chhiN-hoe. Kui2 e5 iN5 chiu7 soah liau2 chit8 chan5 e5 toa7-su7, sng3--lai5 iau2 be7 kui3."
        ],
        [
          "老大家就入後廳，tui3 hit仙槌仔祖ka7掠--落-來，叫真聲ah！Ta3,這仙hou7 你thit-tho5。一信hou7 伊攏無。真聲度晬外真愛thit-tho5物，今有這仙，是笑kah！",
          "Lau7 ta-ke chiu7 jip8 au7-thiaN, tui3 hit sian thui5-a2-chou2 ka7 liah8--loh8-lai5, kio3 Chin-seng ah! Ta3, chit sian hou7 li2 thit-tho5, it-sin3 hou7 i long2 bo5. Chin-seng tou7-che3 goa7 chin ai3 thit-tho5 mih8, taN u7 chit sian, si7 chhio3 kah!"
        ],
        [
          "至勤ti7 hia看一下真歡喜。隨時感謝上帝e5 幫贊，chiah-e5 佛才除去。算是無張持。Tui3 hit暝昏起，香燭斷絕。一堆神主hou7 至勤掠掠去炊粿，一副佛祖漆，拆掠落來，隨時掛十條誡落去。Hou2!煥然一新！基督徒 e5大旗，今明朗lah！",
          "Chi3-khin5 ti7 hia khoaN3 chit8-e7 chin hoaN-hi2. Sui5-si5 kam2-sia7 Siong7-te3 e5 pang-chan7, chiah-e5 put8 chiah tu5-khi3. Sng3 si7 bo5-tiuN-ti5. Tui3 hit me5-hng khi2, hiuN-chek toan7-choat8. Chit-tui sin5-chu2 hou7 Chi3-khin5 liah8-liah8 khi3 chhoe-koe2, chit8 hu3 put8-chou2-chhat, thiah-liah8--loh8-lai5, sui5-si5 koa3 chap8 tiau5 kai3 loh8--khi3. Hou2! Hoan3-jian5 it-sin! Ki-tok-tou5 e5 toa7-ki5, taN beng5-lang2 lah!"
        ],
        [
          "正親像詩講，",
          "ChiaN3 chhin-chhiuN7 si kong2,"
        ],
        [
          "偶然受招，進入會堂。聽了心肝明白；聖神感化一家齊全，無koh做主對敵。",
          "Ngou2-jian5 siu7 chio, chin3-jip8 hoe7-tng5. ThiaN liau2 sim-koaN beng5-pek8; Seng3-Sin5 kam2-hoa3 chit8-ke chiau5-chng5, Bo5 koh cho3 Chu2 tui3-tek8."
        ],
        [
          "9出死入活",
          "9 Chhut Si2 Jip8 Oah8"
        ],
        [
          "厝內已經掛十條誡，了後大川 kap 至勤就設法引chhoa7 2個序大人禮拜，家內就攏歸主。",
          "Chhu3-lai7 i2-keng koa3 chap8 tiau5 kai3, liau2-au7 Tai7-chhoan kap Chi3-khin5 chiu7 siat-hoat in2-chhoa7 2 e5 si7-toa7-lang5 le2-pai3, ke-lai7 chiu7 long2 kui-Chu2."
        ],
        [
          "隔年就是1898年2月15日，教會看至勤、大川夫婦 e5 熱心，就接納伊領洗禮入教。",
          "Keh-ni5 chiu7-si7 1898 ni5 2 goeh8 15 jit8, Kau3-hoe7 khoaN3 Chi3-khin5, Tai7-chhoan hu-hu7 e5 jiat8-sim, chiu7 chiap-lap8 i nia2 se2-le2 jip8-kau3."
        ],
        [
          "到ti7 12月16，真聲3歲，hit時人teh 做尾牙。（初二頭牙16 尾牙）。Hit 暝昏ti7 厝後有賊來偷牽承仔e5 牛，in teh食尾牙酒，煞m7知，逐家teh hoe7。真聲tu2-tu2 beh 睏，至勤 ka7 講，你著祈禱heh！3歲e5真聲應講，好。",
          "Kau3 ti7 12 goeh8 16, Chin-seng 3 hoe3, hit-si5 lang5 teh cho3 boe2-ge5. (Chhe-2 thau5-ge5 16 boe2-ge5). Hit me5-hng ti7 chhu3-au7 u7 chhat8 lai5 thau-khan Sin5-a7 e5 gu5, in teh chiah8 boe2-ge5 chiu2, soa3 m7 chai, tai7-ke teh hoe7. Chin-seng tu2-tu2 beh khun3, Chi3-khin5 ka7 kong2, Li2 tioh8 ki5-to2 heh! SaN hoe3 e5 Chin-seng in3 kong2, Ho2."
        ],
        [
          "就仆ti7 眠床祈禱講，",
          "Chiu7 phak ti7 bin5-chhng5 ki5-to2 kong2,"
        ],
        [
          "「感謝上帝，食酒配蝦仔ke5,承仔 e5 牛，hong5偷牽去，我m7知。」",
          "“Kam2-sia7 Siong7-te3, chiah8-chiu2 phoe3 he5-a2-ke5, Sin5-a7 e5 gu5, hong5 thau-khan--khi3, goa2 m7 chai.”"
        ],
        [
          "Ti7 廳nih kai3濟人聽見笑kah hah-hah叫，害真聲幾若暝見笑m7敢 koh 祈禱。老母就koh 教伊，然後就逐暝逐早起，接續koh 祈禱，食飯也會曉道謝。",
          "Ti7 thiaN--nih kai3 che7 lang5 thiaN-kiN3 chhio3 kah hah-hah-kio3, hai7 Chin-seng kui2-na7 me5 kian3-siau3 m7 kaN2 koh ki5-to2. Lau7-bo2 chiu7 koh ka3 i, jian5-au7 chiu7 tak8-me5 tak8 cha2-khi2, chiap-soa3 koh ki5-to2, chiah8-png7 ia7 e7-hiau2 to7-sia7."
        ],
        [
          "* * *",
          "* * *"
        ],
        [
          "大川信主了後，hiah-e5 做戲 e5 器具全部廢了了。",
          "Tai7-chhoan sin3-Chu2 liau2-au7, hiah-e5 cho3-hi3 e5 khi3-khu7 choan5-pou7 hui3 liau2-liau2."
        ],
        [
          "可惜致了水流e5 病，ti7 1899 年3月26日病勢那沈重。就tui3至勤 講，我e5病be7好lah。頂年宋牧師beh 請我去教大學，我若有允--伊，扑算be7致到an2-ni。啊！萬事是上帝e5旨意。約翰5章24節有講，「我實實ka7 lin2講，聽我e5 話抑信差我e5,就有永活，boe7到受審判，是已經出死入活。」我雖然會死，iau2-ku2是beh轉去天堂永遠活。你著細膩照顧這個真聲，向望將來會榮光主。至勤聽見伊講chiah-e5 話，目屎 chhe7-chhe7倒，講，你beh先去享福，放我 kap 這個囡仔beh怎樣？但是大川臨終e5時已經到，手舉懸，叫3聲。",
          "Kho2-sioh ti3 liau2 chui2-lau5 e5 piN7, ti7 1899 ni5 3 goeh8 26 jit8 peN7-se3 na2 tim5-tang7. Chiu7 tui3 Chi3-khin5 kong2, Goa2 e5 peN7 be7 ho2 lah. Teng2-ni5 Song3 Bok8-su beh chhiaN2 goa2 khi3 ka3 Toa7-oh8, goa2 na7 u7 in2--i, phah-sng3 be7 ti3-kau3 an2-ni; Ah! Ban7-su7 si7 Siong7-te3 e5 chi2-i3. Iok-han7 5 chiuN 24 chat u7 kong2, “Goa2 sit8-sit8 ka7 lin2 kong2, thiaN goa2 e5 oe7 iah sin3 chhe goa2 e5, chiu7 u7 eng2-oah8, boe7 kau3 siu7 sim2-phoaN3, si7 i2-keng chhut-si2 jip8-oah8.” Goa2 sui-jian5 e7 si2, iau2-ku2 si7 beh tng2 khi3 Thian-tong5 eng2-oan2 oah8. Li2 tioh8 se3-ji7 chiau3-kou3 chit e5 Chin-seng, ng3-bang7 chiong-lai5 e7 eng5-kng Chu2. Chi3-khin5 thiaN-kiN3 i kong2 chiah-e5 oe7, bak8-sai2 chhe7-chhe7-to3, kong2, Li2 beh seng khi3 hiong2-hok, pang3 goa2 kap chit e5 gin2-na2 beh chaiN2-iuN7? Na7 si7 Tai7-chhoan lim5-chong e5 si5 i2-keng kau3, chhiu2 kiah8 koan5, kio3 3 siaN."
        ],
        [
          "耶穌！ 耶穌！ 耶穌！ 就離別。",
          "Ia5-sou! Ia5-sou! Ia5-sou! Chiu7 li7-piat8."
        ],
        [
          "到禮拜日至勤猶原beh chhoa7真聲去禮拜。衫仔褲換好，真聲講，阿 娘！也無au3伯仔thang 來去禮拜。至勤聽這個4歲子講an2-ni，想著嚨喉管tiN7。（真聲叫老父做au3伯）。Hit個情景是親像清亮e5月hou7 密雲蓋去。啊！傷悲！",
          "Kau3 le2-pai3-jit8 Chi3-khin5 iu5-goan5 beh chhoa7 Chin-seng khi3 le2-pai3. SaN-a2-khou3 oaN7 ho2, Chin-seng kong2, An2-nia5! A7-bo5 au3-peh-ah thang lai5-khi3 le2-pai3. Chi3-khin5 thiaN chit e5 4 hoe3 kiaN2 kong2 an2-ni, siuN7 tioh8 na5-au5-kng2 tiN7. (Chin-seng kio3 lau7-pe7 cho3 au3-peh). Hit e5 cheng5-keng2 si7 chhin-chhiuN7 chheng-liang7 e5 goeh8 hou7 bat8-hun5 kham3--khi3. Ah! Siong-pi!"
        ],
        [
          "* * *",
          "* * *"
        ],
        [
          "大川死e5 時，至勤koh 再懷孕1月日lah，到隔年就生1個查某子，伊e5面真白，那準意大利e5 白石，伊e5 嘴唇那準粉紅e5 桃仔，伊 e5 頭毛烏sim3-sim3，那準烏絃線，伊e5 生做是那準所羅門起好e5聖殿真鬥搭，伊e5 聲音是贏過thiok音器。不止做至勤e5 安慰。Ka7 伊號名做文理。",
          "Tai7-chhoan si2 e5 si5, Chi3-khin5 koh-chai3 hoai5-in7 chit8 goeh8 jit8 lah, kau3 keh-ni5 chiu7 siN chit8 e5 cha-bou2-kiaN2, i e5 bin7 chin peh8, na2-chun2 I3-tai7-li7 e5 peh8-chioh8; i e5 chhui3-tun5 na2-chun2 hun2-ang5 e5 tho5-a2, i e5 thau5-mng5 ou-sim3-sim3, na2-chun2 ou-hian5 soaN3, i e5 siN-cho3 si7 na2-chun2 sou2-lo5-bun5 khi2 ho2 e5 Seng3-tian7 chin tau3-tah, i e5 siaN-im si7 iaN5-koe3 thiok-im-khi3. Put-chi2 cho3 Chi3-khin5 e5 an-ui3. Ka7 i ho7-mia5 cho3 Bun5-li2."
        ],
        [
          "會行e5 時，真聲 chhoa7 文理去四界thit-tho5。暗時阿哥清流就教伊唸囡仔歌，真gau5 唸，也真gau5 吟詩，koh 真伶利，阿公阿媽真歡喜。至勤感謝上帝，賞賜我有這個子兒。阿公常常抱伊ti7 胸前，親像請佛；因為若抱向入來，會giu2伊e5 嘴鬚。",
          "E7 kiaN5 e5 si5, Chin-seng chhoa7 Bun5-li2 khi3 si3-ke3 thit-tho5. Am3-si5 A-ko Chheng-liu5 chiu7 ka3 i liam7 gin2-na2 koa, chin gau5 liam7, ia7 chin gau5 gim5-si, koh chin leng5-li7, A-kong A-ma2 chin hoaN-hi2. Chi3-khin5 kam2-sia7 Siong7-te3, siuN2-su3 goa2 u7 chit e5 kiaN2-ji5. A-kong siong5-siong5 pho7 i ti7 heng-cheng5, chhin-chhiuN7 chhiaN2-put8; in-ui7 na7 pho7 ng3 jip8--lai5, e7 giu2 i e5 chhui3-chhiu."
        ],
        [
          "* * *",
          "* * *"
        ],
        [
          "阿公，人人叫伊鬚英叔公仔，是伊真lo3,長嘴鬚，gau5 接骨、做牛車，扑拳頭真出名。倒 ti7 椅條頂 hou7 人cham7 be7著，會聽聲。Koh 是gau5 扑銃，常常chhoa7 真聲出去扑鳥。好款待艱苦人，乞食若來，大大碗就捧hou7伊。所以乞食攏叫伊好量公。若閒e5 時，就叫2個孫仔來，看舉伊 e5 腳會贏抑be7;若會才有本事。",
          "A-kong, lang5-lang5 kio3 i Chhiu-eng chek-kong-a, si7 i chin lo3, tng5 chhui3-chhiu, gau5 chiap-kut, cho3 gu5-chhia, phah kun5-thau5 chin chhut-mia5. To2 ti7 i2-liau5 teng2 hou7-lang5 cham7 be7 tioh8, e7 thiaN siaN. Koh si7 gau5 phah-chheng3, siong5-siong5 chhoa7 Chin-seng chhut khi3 phah-chiau2. Ho2 khoan2-thai7 kan-khou2-lang5, khit-chiah8 na7 lai5, toa7-toa7 oaN2 chiu7 phang5 hou7 i. Sou2-i2 khit-chiah8 long2 kio3 i Ho2-liang7 kong. Na7 eng5 e5 si5, chiu7 kio3 2 e5 sun-a2 lai5, khoaN3 gia5 i e5 kha e7 iaN5 a2 be7; na7 e7 chiah u7 pun2-su7."
        ],
        [
          "這下昏am2糜食了，忽然半暝起大氣，叫至勤來，ka7伊講，好來好去，是勤官thai3 bat想，千人萬人也揀無1人。講煞頭殼chhih落來，就善終。",
          "Chit e7-hng am2-moe5 chiah8 liau2, hut-jian5 poaN3-me5 khi2 toa7-khui3, kio3 Chi3-khin5 lai5, ka7 i kong2, Ho2 lai5 ho2 khi3, si7 Khin5-koaN thai3 bat siuN7, chheng-lang5 ban7-lang5 ia7 keng2 bo5 chit8 lang5. Kong2 soah thau5-khak chhih--loh8-lai5, chiu7 sian7-chiong."
        ],
        [
          "A2！丈夫死，大官死，偆1個老大家 kap chiah-e5 細漢e5 子兒。",
          "A2! Tiong7-hu si2, ta-koaN si2, chhun chit8 e5 lau7 ta-ke kap chiah-e5 se3-han3 e5 kiaN2-ji5."
        ],
        [
          "阿公死了，就piaN3 ti7 廳邊，用被單蓋teh。",
          "A-kong si2 liau2, chiu7 piaN3 ti7 thiaN-piN, eng7 phoe7-toaN kham3 teh."
        ],
        [
          "隔早起至勤tui3 hia過，看見被邊teh 振動，掠叫有貓仔nng3 ti7 hia，想beh ka7 伊掀看。忽然文理ti7 hia 掀被，頭殼伸出來，講，阿娘！我 kap 阿公ti7 chia teh 睏neh！Ai2--ioh！憨子，阿公死lah neh！就抱伊起來。這個無邪氣e5 囡仔無論死活都是真疼阿公。",
          "Keh cha2-khi2 Chi3-khin5 tui3 hia koe3, khoaN3-kiN3 phoe7-piN teh tin2-tang7, liah8-kio3 u7 niau-a2 nng3 ti7 hia, siuN7 beh ka7 i hian khoaN3. Hut-jian5 Bun5-li2 ti7 hia hian-phoe7, thau5-khak chhun--chhut-lai5, kong2, An2-nia5! Goa2 kap A-kong ti7 chia teh khun3 neh! Ai2--ioh! Gong7-kiaN2, An2-kong si2 lah neh! Chiu7 pho7 i khi2--lai5. Chit e5 bo5 sia5-khi3 e5 gin2-na2 bo5-lun7 si2-oah8 to-si7 chin thiaN3 A-kong."
        ]
      ],
      "篇名": "Tshut-si2-suann3_01"
    }
  ]
}
