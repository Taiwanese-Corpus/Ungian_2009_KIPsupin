{
  "作者": "黃懷恩",
  "出版年": "1955",
  "出版者": "台灣教會公報社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "兒童宗教故事",
          "Ji5-tong5 Chong-kau3 Kou3-su7"
        ],
        [
          "作者E5話",
          "Chok-chia2 E5 Oe7"
        ],
        [
          "這個故事是根據馬太25：40，ai3 beh教示細子m7-thang看輕卑微e5人，著有疼心來疼hiah e5軟弱無依倚e5人。",
          "Chit e5 kou3-su7 si7 kin-ku3 Ma2-thai3 25: 40, ai3 beh ka3-si7 soe3-kiaN2 m7-thang khoaN3-khin pi-bi5 e5 lang5, tioh8 u7 thiaN3-sim lai5 thiaN3 hiah e5 loan2-jiok8 bo5 i-oa2 e5 lang5."
        ],
        [
          "向望聖經科、聖詩科e5學生以及各位教員攏會thang得著一本，家庭e5父母也thang讀，煞來教示in e5細子。",
          "Ng3-bang7 Seng3-keng kho, Seng3-si kho e5 hak8-seng i2-kip8 kok-ui7 kau3-oan5 long2 oe7-thang tit tioh8 chit8 pun2, ka-teng5 e5 pe7-bu2 ia7 thang thak8, soah lai5 ka3-si7 in e5 soe3-kiaN2."
        ],
        [
          "所有e5圖畫是拜託一位姊妹來畫--e5大大說謝伊。",
          "Sou2 u7 e5 tou5-oe7 si7 pai3-thok chit8 ui7 chi2-moe7 lai5 oe7--e5 toa7-toa7 soe3-sia7 i."
        ],
        [
          "這個是極微細e5冊，iau2-ku2向望有份ti7主e5國e5工來hou7濟濟細子得著幫贊。",
          "Chit e5 si7 kek8 bi5-soe3 e5 chheh, iau2-ku2 ng3-bang7 u7 hun7 ti7 Chu2 e5 kok e5 kang lai5 hou7 che7-che7 soe3-kiaN2 tit tioh8 pang-chan7."
        ],
        [
          "請參考以下e5聖經。",
          "ChhiaN2 chham-kho2 i2-ha7 e5 Seng3-keng."
        ],
        [
          "馬太5：7，22：37，I.約翰3：10，14，4：7，I.提摩太1：5，約翰13：34-35，15：12，羅馬13：8，路加6：36，雅各2：13。",
          "Ma2-thai3 5:7, 22:37, I. Iok-han7 3:10, 14,4:7, I. The5-mou5-thai3 1:5, Iok-han7 13:34-35, 15:12, Lo5-ma2 13:8, Lou7-ka 6:36, Nga2-kok 2:13."
        ],
        [
          "黃懷恩。1955.9.22。",
          "Ng5 Hoai5-un.1955, 9, 22."
        ],
        [
          "瑪莉是一個真可愛e5查某囡仔。伊出世無偌久伊e5老父就離開世間。所以瑪莉只有一個老母thang倚靠na7-tiaN7。",
          "Ma2-li7 si7 chit8 e5 chin kho2-ai3 e5 cha-bou2 gin2-na2. I chhut-si3 bo5 loa7 ku2 i e5 lau7-pe7 chiu7 li7-khui se3-kan. Sou2-i2 Ma2-li7 chi2-u7 chit8 e5 lau7-bu2 thang oa2-kho3 na7-tiaN7."
        ],
        [
          "因為伊e5老父老母是出外人，離開故鄉遠遠來到南部e5一個都市teh趁食。伊e5老父是一個不止大間koh出名e5工廠e5工員。瑪莉e5老父死e5時瑪莉iau2-ku2是一個滿2歲e5細漢嬰仔na7-tiaN7。所以瑪莉攏m7 bat伊e5老父是生做甚物款。只有tui3寫真kap tui3瑪莉e5老母所講e5話來知伊e5老父na7-tiaN7。",
          "In-ui7 i e5 lau7-pe7 lau7-bu2 si7 chhut-goa7 lang5, li7-khui kou3-hiong hng7-hng7 lai5 kau3 lam5-pou7 e5 chit8 e5 tou-chhi7 teh than3-chiah8. I e5 lau7-pe7 si7 chit8 e5 put-chi2 toa7 keng koh chhut-mia5 e5 kang-chhiuN2 e5 kang-oan5. Ma2-li7 e5 lau7-pe7 si2 e5 si5 Ma2-li7 iau2-ku2 si7 chit8 e5 moa2 2 hoe3 e5 se3-han3 eN-a2 na7-tiaN7. Sou2-i2 Ma2-li7 long2 m7 bat i e5 lau7-pe7 si7 siN-cho3 sim2-mih8 khoan2. Chi2-u7 tui3 sia2-chin kap tui3 Ma2-li7 e5 lau7-bu2 sou2 kong2 e5 oe7 lai5 chai i e5 lau7-pe7 na7-tiaN7."
        ],
        [
          "瑪莉e5老母逐暝昏抱瑪莉ti7伊e5胸前來講起伊e5老父e5事hou7伊聽。有時講到老母家己流目屎。瑪莉e5老母tui3伊所倚靠e5丈夫死了後就家己拖磨，有時ka7人洗衫，有時ti7厝內做衫種種e5勞苦來teh生活，幫贊瑪莉。老母m7甘hou7瑪莉tu2著枵餓抑是無夠額衫thang穿。所以這個可憐e5寡婦無論風颱抑是落雨，無論寒熱攏著抱瑪莉逐四界去ka7人洗衫。有時真無氣力親像beh倒落去，有時想到前途e5遠就真絕望，iau2-ku2若想著幼幼e5瑪莉，koh想著伊e5丈夫臨終beh死e5時所講e5話，「嘉蓮，你若有疼我，你著m7-thang放sak瑪莉，你著勇敢來保護瑪莉，hou7伊m7免tu2著無父e5淒慘。」Hit個時這個可憐e5寡婦著盡伊e5氣力來拖磨做工，hou7瑪莉會thang親像別個囡仔一樣有明朗e5面，有sui2 e5衫thang穿，無tu2著甚物艱苦。",
          "Ma2-li7 e5 lau7-bu2 tak8-me5-hng pho7 Ma2-li7 ti7 i e5 heng-cheng5 lai5 kong2 khi2 i e5 lau7-pe7 e5 su7 hou7 i thiaN. U7-si5 kong2 kau3 lau7-bu2 ka-ki7 lau5 bak8-sai2. Ma2-li7 e5 lau7-bu2 tui3 i sou2 oa2-kho3 e5 tiong7-hu si2 liau2-au7 chiu7 ka-ki7 thoa-boa5, u7-si5 ka7 lang5 se2-saN, u7-si5 ti7 chhu3-lai7 cho3-saN chiong2-chiong2 e5 lo5-khou2 lai5 teh seng-oah8, pang-chan7 Ma2-li7. Lau7-bu2 m7-kam hou7 Ma2-li7 tu2 tioh8 iau-go7 a2 si7 bo5 kau3-giah8 saN thang chheng7. Sou2-i2 chit e5 kho2-lin5 e5 koaN2-hu7 bo5-lun7 hong-thai a2 si7 loh8-hou7, bo5-lun7 koaN5-joah8 long2 tioh8 pho7 Ma2-li7 tak8-si3-koe3 khi3 ka7 lang5 se2-saN. U7-si5 chin bo5 khui3-lat8 chhin-chhiuN7 beh to2--loh8-khi3, u7-si5 siuN7 kau3 chian5-tou5 e5 hng7 chiu7 chin choat8-bang7, iau2-ku2 na7 siuN7 tioh8 iu3-iu3 e5 Ma2-li7, koh siuN7 tioh8 i e5 tiong7-hu lim5-chiong beh si2 e5 si5 sou2 kong2 e5 oe7, “Ka-lian5, li2 na7 u7 thiaN3 goa2, li2 tioh8 m7-thang pang3-sak Ma2-li7, li2 tioh8 iong2-kam2 lai5 po2-hou7 Ma2-li7,hou7 i m7 bian2 tu2 tioh8 bo5 pe7 e5 chhiN-chham2.” Hit e5 si5 chit e5 kho2-lin5 e5 koaN2-hu7 tioh8 chin7 i e5 khui3-lat8 lai5 thoa-boa5 cho3-kang, hou7 ma2-li7 oe7 thang chhin-chhiuN7 pat8-e5 gin2-na2 chit8-iuN7 u7 beng5-long2 e5 bin7, u7 sui2 e5 saN thang chheng7, bo5 tu2 tioh8 sim2-mih8 kan-khou2."
        ],
        [
          "所以瑪莉ti7這個gau5疼伊，gau5照顧伊e5老母e5胸前內感覺非常幸福，伊攏無有甚物欠缺，因為伊e5老母gau5供給伊。伊e5面滿滿是歡喜，伊e5目珠親像青綠色e5湖水，真sui2。伊e5嘴真古錐，常常teh吟詩，雖然是無父子，iau2-ku2人人攏真疼伊。",
          "Sou2-i2 Ma2-li7 ti7 chit e5 gau5 thiaN3 i, gau5 chiau3-kou3 i e5 lau7-bu2 e5 heng-cheng5-lai7 kam2-kak hui-siong5 heng7-hok, i long2 bo5 u7 sim2-mih8 khiam3-khoeh, in-ui7 i e5 lau7-bu2 gau5 kiong-kip i. I e5 bin7 moa2-moa2 si7 hoaN-hi2, i e5 bak8-chiu chhin-chhiuN7 chhiN-lek8-sek e5 ou5-chui2, chin sui2. I e5 chhui3 chin kou2-chui, siong5-siong5 teh gim5-si,sui-jian5 si7 bo5 pe7 kiaN2, iau2-ku2 lang5-lang5 long2 chin thiaN3 i."
        ],
        [
          "瑪莉ti7這款e5環境漸漸大漢。伊e5老母若看著伊e5子chiah-nih8古錐、可愛e5時，伊攏boe7記得伊e5艱苦kap慘境。伊e5心內有向望kap歡喜，只有伊若想著死去e5丈夫e5時，就想講設使丈夫若無死，就伊是一個世間最幸福e5人，老父看著子chiah-nih8 sui2 m7知beh偌歡喜？",
          "Ma2-li7 ti7 chit khoan2 e5 khoan5-keng2 chiam7-chiam7 toa7-han3. I e5 lau7-bu2 na7 khoaN3 tioh8 i e5 kiaN2 chiah-nih8 kou2-chui, kho2-ai3 e5 si5, i long2 boe7 ki3-tit i e5 kan-khou2 kap chham2-keng2. I e5 sim-lai7 u7 ng3-bang7 kap hoaN-hi2,chi2-u7 i na7 siuN7 tioh8 si2--khi3 e5 tiong7-hu e5 si5, chiu7 siuN7 kong2 siat-su2 tiong7-hu na7 bo5 si2, chiu7 i si7 chit8 e5 se3-kan choe3 heng7-hok e5 lang5, lau7-pe7 khoaN3 tioh8 kiaN2 chiah-nih8 sui2 m7 chai beh loa7 hoaN-hi2?"
        ],
        [
          "「瑪莉，你e5阿爸ti7 to2位？」ti7暝時嘉蓮若抱倚胸前來問e5時，瑪莉就舉天講：",
          "“Ma2-li7, li2 e5 A-pa ti7 to2-ui7?” ti7 me5-si5 Ka-lian5 na7 pho7 oa2 heng-cheng5 lai5 mng7 e5 si5, Ma2-li7 chiu7 ki2 thiN kong2:"
        ],
        [
          "「Ti7耶穌hia！」",
          "“Ti7 Ia5-sou hia!”"
        ],
        [
          "「你有愛去耶穌hia chhoe7你e5阿爸抑無？」老母若koh問，就講：「愛」",
          "“Li2 u7 ai3 khi3 Ia5-sou hia chhoe7 li2 e5 A-pa a2-bo5?” Lau7-bu2 na7 koh mng7, chiu7 kong2: “Ai3”"
        ],
        [
          "「你e5阿爸真疼你，伊ti7天堂e5所在teh聽候瑪莉，hia攏無艱苦無死失。耶穌做王ti7 hia。」",
          "“Li2 e5 A-pa chin thiaN3 li2, i ti7 thian-tong5 e5 sou2-chai7 teh theng3-hau7 Ma2-li7, hia long2 bo5 kan-khou2 bo5 si2-sit. Ia5-sou cho3 ong5 ti7 hia.”"
        ],
        [
          "嘉蓮講到這個所在就流目屎滿面。伊想著伊所疼e5丈夫放軟弱e5母子ti7這個出外e5所在，koh想著伊e5勞苦e5時，boe7免得有目屎。",
          "Ka-lian5 kong2 kau3 chit e5 sou2-chai7 chiu7 lau5 bak8-sai2 moa2-bin7. I siuN7 tioh8 i sou2 thiaN3 e5 tiong7-hu pang3 loan2-jiok8 e5 bu2-kiaN2 ti7 chit e5 chhut-goa7 e5 sou2-chai7,koh siuN7 tioh8 i e5 lo5-khou2 e5 si5, boe7-bian2-tit u7 bak8-sai2."
        ],
        [
          "Iau2-ku2 ti7丈夫葬式e5時教會e5兄弟姊妹所吟e5詩，",
          "Iau2-ku2 ti7 tiong7-hu chong3-sek e5 si5 kau3-hoe7 e5 hiaN-ti7 chi2-be7 sou2 gim5 e5 si,"
        ],
        [
          "「攏無koh相離，攏無koh相離，攏無koh相離，ti7 hia攏無相離，」常常ti7伊e5心內teh吟，hou7伊做真大e5安慰。伊相信有一日會thang kap所疼e5丈夫相見，耶穌也beh拭去伊e5目屎。",
          "“Long2 bo5 koh saN-li7, long2 bo5 koh saN-li7, long2 bo5 koh saN-li7, ti7 hia long2 bo5 saN-li7,” siong5-siong5 ti7 i e5 sim-lai7 teh gim5, hou7 i cho3 chin toa7 e5 an-ui3. I siong-sin3 u7 chit8 jit8 oe7-thang kap sou2 thiaN3 e5 tiong7-hu saN-kiN3, Ia5-sou ia7 beh chhit khi3 i e5 bak8-sai2."
        ],
        [
          "瑪莉4歲e5時嘉蓮就chhoa7到一間禮拜堂去入主日學。伊真向望瑪莉會thang得著主耶穌e5祝福，會thang行ti7信仰e5路。所以瑪莉會曉得e5時，就將耶穌kap天堂e5事講hou7伊聽。逐暝若瑪莉睏了e5時，就跪ti7伊e5眠床前來為著瑪莉e5事祈禱主。嘉蓮也教瑪莉祈禱，所以瑪莉逐三頓e5食飯攏有感謝祈禱。嘉蓮也教示瑪莉會曉吟詩。瑪莉不但肉體得著老母e5培養，連伊e5靈性也得著伊e5老母e5培養。",
          "Ma2-li7 4 hoe3 e5 si5 Ka-lian5 chiu7 chhoa7 kau3 chit8 keng le2-pai3-tng5 khi3 jip8 Chu2-jit8-oh8. I chin ng3-bang7 Ma2-li7 oe7-thang tit tioh8 Chu2 Ia5-sou e5 chiok-hok, oe7-thang kiaN5 ti7 sin3-giong2 e5 lou7. Sou2-i2 Ma2-li7 oe7-hiau2 tit e5 si5, chiu7 chiong Ia5-sou kap thian-tong5 e5 su7 kong2 hou7 i thiaN. Tak8-me5 na7 Ma2-li7 khun3 liau2 e5 si5, chiu7 kui7 ti7 i e5 bin5-chhng5-cheng5 lai5 ui7 tioh8 Ma2-li7 e5 su7 ki5-to2 Chu2.Ka-lian5 ia7 ka3 Ma2-li7 ki5-to2, sou2-i2 Ma2-li7 tak8 saN-tng3 e5 chiah8-png7 long2 u7 kam2-sia7 ki5-to2. Ka-lian5 ia7 ka3-si7 Ma2-li7 oe7-hiau2 gim5-si. Ma2-li7 put-tan7 jiok8-the2 tit tioh8 lau7-bu2 e5 poe5-iuN2, lian5 i e5 leng5-seng3 ia7 tit tioh8 i e5 lau7-bu2 e5 poe5-iuN2."
        ],
        [
          "有一日瑪莉kap伊e5老母去洗衫了beh轉來e5時ti7路--nih8看著一tin7囡仔teh拾磚仔khian3一個可憐、青瞑e5老阿伯，嘉蓮緊緊走去阻擋hiah e5囡仔，將hit位老阿伯chhoa7到安全e5所在，也將瑪莉手--nih8所提e5餅hou7伊。",
          "U7 chit8 jit8 Ma2-li7 kap i e5 lau7-bu2 khi3 se2-saN liau2 beh tng2--lai5 e5 si5 ti7 lou7--nih8 khoaN3 tioh8 chit8 tin7 gin2-na2 teh khioh chng-a2 khian3 chit8 e5 kho2-lin5, chhiN-mi5 e5 lau7 A-peh, Ka-lian5 kin2-kin2 chau2 khi3 chou2-tong3 hiah e5 gin2-na2, chiong hit ui7 lau7 A-peh chhoa7 kau3 an-choan5 e5 sou2-chai7, ia7 chiong Ma2-li7 chhiu2--nih8 sou2 theh8 e5 piaN2 hou7 i."
        ],
        [
          "「瑪莉，咱m7-thang欺負可憐e5人，著ai3幫贊hit款乞食人，若無主耶穌無歡喜。」轉來厝e5時，嘉蓮就將這個事來教示瑪莉。",
          "“Ma2-li7, lan2 m7-thang khi-hu7 kho2-lin5 e5 lang5, tioh8 ai3 pang-chan7 hit khoan2 khit-chiah8 lang5, na7 bo5 Chu2 Ia5-sou bo5 hoaN-hi2.” Tng2 lai5 chhu3 e5 si5, Ka-lian5 chiu7 chiong chit e5 su7 lai5 ka3-si7 Ma2-li7."
        ],
        [
          "有一日瑪莉看見一隻狗仔子ti7厝邊teh哮，就抱hit隻狗仔子來hou7嘉蓮，",
          "U7 chit8 jit8 Ma2-li7 khoaN3-kiN3 chit8 chiah kau2-a2-kiaN2 ti7 chhu3-piN teh hau2, chiu7 pho7 hit chiah kau2-a2-kiaN2 lai5 hou7 Ka-lian5,"
        ],
        [
          "「媽媽，這隻狗仔子teh哮阿母、阿母lah！」",
          "“Ma-ma, chit chiah kau2-a2-kiaN2 teh hau2 A-bu2, A-bu2 lah!”"
        ],
        [
          "「可憐無阿母e5狗仔子！瑪莉，你去提飯來hou7伊食，扑算真枵。」",
          "“Kho2-lin5 bo5 A-bu2 e5 kau2-a2-kiaN2! Ma2-li7, li2 khi3 theh8 png7 lai5 hou7 i chiah8, phah-sng3 chin iau.”"
        ],
        [
          "嘉蓮看瑪莉走去，心內家己真歡喜koh感謝上帝hou7瑪莉有這種e5同情kap疼心。",
          "Ka-lian5 khoaN3 Ma2-li7 chau2--khi3, sim-lai7 ka-ki7 chin hoaN-hi2 koh kam2-sia7 Siong7-te3 hou7 Ma2-li7 u7 chit chiong2 e5 tong5-cheng5 kap thiaN3-sim."
        ],
        [
          "嘉蓮特別注意禮拜日thang chhoa7瑪莉去到主日學。所以若拜六到，嘉蓮就ka7瑪莉洗身軀，koh備辦beh穿e5衫好勢，hou7瑪莉也thang歡喜來等候。",
          "Ka-lian5 tek8-piat8 chu3-i3 le2-pai3-jit8 thang chhoa7 Ma2-li7 khi3 kau3 Chu2-jit8-oh8. Sou2-i2 na7 pai3-lak8 kau3, Ka-lian5 chiu7 ka7 Ma2-li7 soe2 sin-khu, koh pi7-pan7 beh chheng7 e5 saN ho2-se3, hou7 Ma2-li7 ia7 thang hoaN-hi2 lai5 tan2-hau7."
        ],
        [
          "「瑪莉，明仔日是禮拜日，所以你著較早去睏，thang穿sui2衫去禮拜。你有歡喜無？」",
          "“Ma2-li7, bin5-na2-jit8 si7 le2-pai3-jit8, sou2-i2 li2 tioh8 khah cha2 khi3 khun3, thang chheng7 sui2-saN khi3 le2-pai3. Li2 u7 hoaN-hi2 bo5?”"
        ],
        [
          "「媽媽，我真歡喜，阮老師beh講故事hou7阮聽。」瑪莉e5聲特別響亮。隔日嘉蓮就準備一切好勢，chhoa7伊到ti7禮拜堂。瑪莉 ti7路中有聽見拜堂e5鐘teh tan5，hou7伊e5心加添歡喜，也有tu2著真濟e5細漢朋友hou7 in e5阿兄chhoa7來到拜堂。大家攏真快樂。禮拜堂懸懸e5鐘樓tui3真遠就有看見，hit個頂懸有十字架，拜堂e5大門，sui2 e5花園，青翠e5樹木，清氣e5沙li7路，嚴肅e5 禮拜堂是hou7瑪莉e5心真歡喜，有大e5印象。",
          "“Ma-ma, goa2 chin hoaN-hi2, goan2 lau7-su beh kong2 kou3-su7 hou7 goan2 thiaN.” Ma2-li7 e5 siaN tek8-piat8 hiang2-liang7. Ke3-jit8 Ka-lian5 chiu7 chun2-pi7 it-chhe3 ho2-se3, chhoa7 i kau3 ti7 le2-pai3-tng5. Ma2-li7 ti7 lou7-tiong u7 thiaN-kiN3 pai3-tng5 e5 cheng teh tan5, hou7 i e5 sim ke-thiN hoaN-hi2, ia7 u7 tu2 tioh8 chin choe7 e5 se3-han3 peng5-iu2 hou7 in e5 A-hiaN chhoa7 lai5 kau3 pai3-tng5. Tai7-ke long2 chin khoai3-lok8. Le2-pai3-tng5 koan5-koan5 e5 cheng-lau5 tui3 chin hng7 chiu7 u7 khoaN3-kiN3, hit e5 teng2-koan5 u7 sip8-ji7-ke3,pai3-tng5 e5 toa7-mng5, sui2 e5 hoe-hng5, chhiN-chhui3 e5 chhiu7-bak8, chheng-khi3 e5 soa-li7-lou7, giam5-siok e5 le2-pai3-tng5 si7 hou7 Ma2-li7 e5 sim chin hoaN-hi2, u7 toa7 e5 in3-siong7."
        ],
        [
          "「瑪莉，你也無ka7老師講平安！」嘉蓮入去e5時，華太太就到伊e5面前來請安。",
          "“Ma2-li7, li2 ia7 bo5 ka7 lau7-su kong2 peng5-an!” Ka-lian5 jip8--khi3 e5 si5, Hoa5 thai3-thai3 chiu7 kau3 i e5 bin7-cheng5 lai5 chheng2-an."
        ],
        [
          "「瑪莉平安！你真gau5早，老師今仔日beh講真好聽e5故事hou7 lin2聽，你會記得無？」",
          "“Ma2-li7 peng5-an! Li2 chin gau5 cha2, Lau7-su kin-a2-jit8 beh kong2 chin ho2 thiaN e5 kou3-su7 hou7 lin2 thiaN, li2 oe7 ki3-tit bo5?”"
        ],
        [
          "華太太e5聲真正sui2 koh親切。伊是華醫生e5婦人人，不止gau5幫贊人koh有疼心。伊e5面時時真歡喜、光明。有主e5氣力kap疼痛滿出ti7伊e5面容。",
          "Hoa5 thai3-thai3 e5 siaN chin-chiaN3 sui2 koh chhin-chhiat. I si7 Hoa5 I-seng e5 hu7-jin5-lang5, put-chi2 gau5 pang-chan7 lang5 koh u7 thiaN3-sim. I e5 bin7 si5-si5 chin hoaN-hi2, kng-beng5. U7 Chu2 e5 khui3-lat8 kap thiaN3-thang3 moa2-chhut ti7 i e5 bin7-iong5."
        ],
        [
          "「華太太，常常麻煩你！」嘉蓮講：",
          "“Hoa5 thai3-thai3, siong5-siong5 ba5-hoan5 li2!” Ka-lian5 kong2:"
        ],
        [
          "「M7-thang an2-ni講，咱攏ti7主e5內面無客氣。」",
          "“M7-thang an2-ni kong2, lan2 long2 ti7 Chu2 e5 lai7-bin7 bo5 kheh-khi3.”"
        ],
        [
          "華太太講 an2-ni就chhoa7瑪莉到幼稚科e5教室。已經有10外個兒童聚集ti7 hia，華太太hou7 in安靜，就教in吟詩。",
          "Hoa5 thai3-thai3 kong2 an2-ni chiu7 chhoa7 Ma2-li7 kau3 iu3-ti7-kho e5 kau3-sek. I2-keng u7 10 goa7 e5 ji5-tong5 chu7-chip8 ti7 hia, Hoa5 thai3-thai3 hou7 in an-cheng7, chiu7 ka3 in gim5-si."
        ],
        [
          "嘉蓮ti7教室e5後面teh坐，斟酌來teh看瑪莉有teh聽、teh吟抑無。有時瑪莉若無注意，伊就去瑪莉e5身邊：",
          "Ka-lian5 ti7 kau3-sek e5 au7-bin7 teh che7, chim-chiok lai5 teh khoaN3 Ma2-li7 u7 teh thiaN, teh gim5 a2-bo5. U7-si5 Ma2-li7 na7 bo5 chu3-i3, i chiu7 khi3 Ma2-li7 e5 sin-piN:"
        ],
        [
          "「瑪莉著ai3聽老師teh講m7-thang看別位！」",
          "“Ma2-li7 tioh8 ai3 thiaN lau7-su teh kong2 m7-thang khoaN3 pat8-ui7!”"
        ],
        [
          "華太太就用拉撒路e5 故事講hou7 in聽：",
          "Hoa5 thai3-thai3 chiu7 eng7 Liap8-sat-lou7 e5 kou3-su7 kong2 hou7 in thiaN:"
        ],
        [
          "「可憐e5乞食拉撒路，伊逐日攏是giah8頭teh向天，雖然伊是一個艱苦e5人，iau2-ku2伊無giau5疑失志，所以死e5時耶穌就差天使來迎接伊去到ti7天堂，ti7 hia攏無艱苦，無枵餓，無流目屎，永遠倚ti7亞伯拉罕e5胸前。",
          "“Kho2-lin5 e5 khit-chiah8 Liap8-sat-lou7, i tak8-jit8 long2 si7 giah8-thau5 teh ng3 thiN, sui-jian5 i si7 chit8 e5 kan-khou2 e5 lang5, iau2-ku2 i bo5 giau5-gi5 sit-chi3,sou2-i2 si2 e5 si5 Ia5-sou chiu7 chhe thiN-sai3 lai5 ngia5-chih i khi3 kau3 ti7 thian-tong5, ti7 hia long2 bo5 kan-khou2, bo5 iau-go7, bo5 lau5 bak8-sai2, eng2-oan2 oa2 ti7 A-pek-liap8-han2 e5 heng-cheng5."
        ],
        [
          "所以咱信耶穌較贏這個世間e5困苦，咱也beh到ti7 hit個福氣e5天堂。」",
          "Sou2-i2 lan2 sin3 Ia5-sou khah iaN5 chit e5 se3-kan e5 khun3-khou2, lan2 ia7 beh kau3 ti7 hit e5 hok-khi3 e5 thian-tong5.”"
        ],
        [
          "瑪莉聽了e5時iau2-ku2恍忽，親像ti7 hit個天使所包圍e5天堂一樣伊e5心內充滿著白衫天使e5影像。這個故事hou7瑪莉真大e5印象，致到瑪莉攏無boe7記得。瑪莉最愛聽e5就是天使e5事。伊知拉撒路an2-choaN2 ti7 hit個天使所toa3 e5天堂得著歡喜幸福。",
          "Ma2-li7 thiaN liau2 e5 si5 iau2-ku2 hong2-hut, chhin-chhiuN7 ti7 hit e5 thiN-sai3 sou2 pau-ui5 e5 thian-tong5 chit8-iuN7 i e5 sim-lai7 chhiong-moa2 tioh8 peh8-saN thiN-sai3 e5 iaN2-siong7. Chit e5 kou3-su7 hou7 Ma2-li7 chin toa7 e5 in3-siong7, ti3-kau3 Ma2-li7 long2 bo5 boe7-ki3-tit. Ma2-li7 choe3 ai3 thiaN e5 chiu7 si7 thiN-sai3 e5 su7. I chai Liap8-sat-lou7 an2-choaN2 ti7 hit e5 thiN-sai3 sou2 toa3 e5 thian-tong5 tit tioh8 hoaN-hi2 heng7-hok."
        ],
        [
          "「嘉蓮你e5艱苦我攏知，總是世間e5艱苦是無偌久，咱ti7天堂e5福氣較要緊，你m7-thang失志，常常祈禱來贏一切e5艱苦，主耶穌的確beh數念你e5艱苦。」",
          "“Ka-lian5 li2 e5 kan-khou2 goa2 long2 chai, chong2-si7 se3-kan e5 kan-khou2 si7 bo5 loa7 ku2, lan2 ti7 thian-tong5 e5 hok-khi3 khah iau3-kin2, li2 m7-thang sit-chi3, siong5-siong5 ki5-to2 lai5 iaN5 it-chhe3 e5 kan-khou2, Chu2 Ia5-sou tek-khak beh siau3-liam7 li2 e5 kan-khou2.”"
        ],
        [
          "禮拜煞嘉蓮kap瑪莉beh轉去e5時華太太緊緊tui3後面來，安慰嘉蓮e5心。",
          "Le2-pai3 soah Ka-lian5 kap Ma2-li7 beh tng2--khi3 e5 si5 Hoa5 thai3-thai3 kin2-kin2 tui3 au7-bin7 lai5, an-ui3 Ka-lian5 e5 sim."
        ],
        [
          "「華太太真多謝你，常常得著你e5好安慰kap濟濟物件hou7我真不忍心。」嘉蓮e5目屎滴tam5瑪莉e5手。",
          "“Hoa5 thai3-thai3 chin to-sia7 li2, siong5-siong5 tit tioh8 li2 e5 ho2 an-ui3 kap che7-che7 mih8-kiaN7 hou7 goa2 chin put-jim2 sim.” Ka-lian5 e5 bak8-sai2 tih-tam5 Ma2-li7 e5 chhiu2."
        ],
        [
          "「你m7免掛慮chiah-e5，攏是主e5疼na7-tiaN7，你著ai3為著瑪莉來企在，你若過頭失志傷心，若無thang幫贊瑪莉e5時，瑪莉e5前途就koh較淒慘。」",
          "“Li2 m7 bian2 khoa3-lu7 chiah-e5, long2 si7 Chu2 e5 thiaN3 na7-tiaN7, li2 tioh8 ai3 ui7 tioh8 Ma2-li7 lai5 khia7 chai7, li2 na7 koe3-thau5 sit-chi3 siong-sim, na7 bo5 thang pang-chan7 Ma2-li7 e5 si5, Ma2-li7 e5 chian5-tou5 chiu7 koh khah chhi-chham2.”"
        ],
        [
          "華太太用伊e5手hoaN7 ti7瑪莉e5頭殼來講hou7嘉蓮聽。",
          "Hoa5 thai3-thai3 eng7 i e5 chhiu2 hoaN7 ti7 Ma2-li7 e5 thau5-khak lai5 kong2 hou7 Ka-lian5 thiaN."
        ],
        [
          "嘉蓮chhoa7瑪莉轉來到 ti7伊所稅e5厝e5時，就將所聽見e5故事koh說明hou7瑪莉聽。",
          "Ka-lian5 chhoa7 Ma2-li7 tng2 lai5 kau3 ti7 i sou2 soe3 e5 chhu3 e5 si5, chiu7 chiong sou2 thiaN-kiN3 e5 kou3-su7 koh soat-beng5 hou7 Ma2-li7 thiaN."
        ],
        [
          "「你e5阿爸也是ti7 hit個所在teh等候咱。Ti7 hia e5人攏是tui3苦難中出來e5，攏是ti7 世間德性患難e5人。Ti7 hia無有流目屎吐氣，有千千萬萬e5天使穿白衫teh吟詩o-lo2主耶穌。」",
          "“Li2 e5 A-pa ia7 si7 ti7 hit e5 sou2-chai7 teh tan2-hau7 lan2. Ti7 hia e5 lang5 long2 si7 tui3 khou2-lan7 tiong chhut--lai5 e5, long2 si7 ti7 se3-kan tek-seng3 hoan7-lan7 e5 lang5. Ti7 hia bo5 u7 lau5 bak8-sai2 thou2-khui3, u7 chheng-chheng ban7-ban7 e5 thiN-sai3 chheng7 peh8-saN teh gim5-si o-lo2 Chu2 Ia5-sou.”"
        ],
        [
          "嘉蓮抱瑪莉ti7伊e5胸前an2-ni講：「媽媽，ti7 hia耶穌kiam2 beh聽我吟e5詩？」瑪莉tui3老母e5胸前起來an2-ni問。",
          "Ka-lian5 pho7 Ma2-li7 ti7 i e5 heng-cheng5 an2-ni kong2: “Ma-ma, ti7 hia Ia5-sou kiam2 beh thiaN goa2 gim5 e5 si?” Ma2-li7 tui3 lau7-bu2 e5 heng-cheng5 khi2--lai5 an2-ni mng7."
        ],
        [
          "「Beh！瑪莉，耶穌的確beh講瑪莉e5聲音真正sui2。」",
          "“Beh! Ma2-li7, Ia5-sou tek-khak beh kong2 Ma2-li7 e5 siaN-im chin-chiaN3 sui2.”"
        ],
        [
          "嘉蓮koh一擺抱倚瑪莉。",
          "Ka-lian5 koh chit8 pai2 pho7 oa2 Ma2-li7."
        ],
        [
          "嘉蓮e5手因為過頭e5勞動真正粗，也有真濟針傷。伊日時攏是出外去洗衫，暝時是做衫。",
          "Ka-lian5 e5 chhiu2 in-ui7 koe3-thau5 e5 lo5-tong7 chin-chiaN3 chhou, ia7 u7 chin che7 chiam-siong. I jit8-si5 long2 si7 chhut-goa7 khi3 soe2-saN, mi5-si5 si7 cho3-saN."
        ],
        [
          "瑪莉日時ti7老母e5身邊看老母洗衫，暝時嘉蓮ti7瑪莉teh睏e5床邊看瑪莉teh睏來做衫。",
          "Ma2-li7 jit8-si5 ti7 lau7-bu2 e5 sin-piN khoaN3 lau7-bu2 soe2-saN, mi5-si5 Ka-lian5 ti7 Ma2-li7 teh khun3 e5 chhng5-piN khoaN3 Ma2-li7 teh khun3 lai5 cho3-saN."
        ],
        [
          "有時嘉蓮ti7半暝感覺著真無伴，孤獨無依倚，總是攏ti7祈禱中來得著主e5安慰。",
          "U7 si5 Ka-lian5 ti7 poaN3-mi5 kam2-kak tioh8 chin bo5-phoaN7, kou-tok8 bo5 i-oa2, chong2-si7 long2 ti7 ki5-to2 tiong lai5 tit tioh8 Chu2 e5 an-ui3."
        ],
        [
          "「主若kap我ti7 teh啥人beh對敵我？」嘉蓮常常想著牧師所講e5話來壯膽。",
          "“Chu2 na7 kap goa2 ti7 teh siaN2-lang5 beh tui3-tek8 goa2?” Ka-lian5 siong5-siong5 siuN7 tioh8 Bok8-su sou2 kong2 e5 oe7 lai5 chong3-taN2."
        ],
        [
          "嘉蓮直直做工，致到伊身體煞真軟弱，親像teh beh倒落去，總是伊iau2-ku2想著伊e5責任e5大，就是著ai3培養瑪莉，著ai3因為瑪莉來企在，也祈禱主e5幫贊來得著氣力。所以雖然真軟弱iau2-ku2照常拖磨。",
          "Ka-lian5 tit8-tit8 cho3-kang, ti3-kau3 i sin-the2 soah chin loan2-jiok8, chhin-chhiuN7 teh beh to2--loh8-khi3, chong2 si7 i iau2-ku2 siuN7 tioh8 i e5 chek-jim7 e5 toa7, chiu7 si7 tioh8 ai3 poe5-iuN2 Ma2-li7, tioh8 ai3 in-ui7 Ma2-li7 lai5 khia7 chai7, ia7 ki5-to2 Chu2 e5 pang-chan7 lai5 tit tioh8 khui3-lat8. Sou2-i2 sui-jian5 chin loan2-jiok8 iau2-ku2 chiau3-siong5 thoa-boa5."
        ],
        [
          "總是燒熱e5夏天漸漸過去，秋天來，樹葉攏hou7北風扑--落，天地礁燥，無生氣e5時，嘉蓮煞倒床boe7 peh起來。Ti7這四五年所積來e5勞苦親像盡pong7無法度thang koh繼續。",
          "Chong2-si7 sio-joah8 e5 he7-thiN chiam7-chiam7 koe3--khi3, chhiu-thiN lai5, chhiu7-hioh8 long2 hou7 pak-hong phah--loh8, thiN-toe7 ta-so3, bo5 seng-khi3 e5 si5, Ka-lian5 soah to2-chhng5 boe7 peh--khi2-lai5. Ti7 chit si3 gou7 ni5 sou2 chek lai5 e5 lo5-khou2 chhin-chhiuN7 chin7-pong7 bo5 hoat-tou7 thang koh ke3-siok8."
        ],
        [
          "嘉蓮雖是倒床，iau2-ku2想著伊所著ai3做e5工作hiah濟就倒 boe7 tiau5，beh koh起來做工，總是感覺有真大e5熱，實在真困難thang起來。伊感覺心頭真各樣，親像火teh燒，然後無偌久伊就吐烏紅e5 血出來。嘉蓮就m7知人去，無偌久伊醒e5時，就看著ti7伊e5身邊teh哮可憐e5瑪莉kap樓腳teh toa3 e5老阿婆。",
          "Ka-lian5 sui si7 to2-chhng5, iau2-ku2 siuN7 tioh8 i sou2 tioh8 ai3 cho3 e5 kang-chok hiah choe7 chiu7 to2 boe7 tiau5, beh koh khi2 lai5 cho3-kang, chong2-si7 kam2-kak u7 chin toa7 e5 jiat8, sit8-chai7 chin khun3-lan5 thang khi2--lai5. I kam2-kak sim-thau5 chin koh-iuN7, chhin-chhiuN7 hoe2 teh sio, jian5-au7 bo5 loa7 ku2 i chiu7 thou3 ou-ang5 e5 hoeh chhut--lai5. Ka-lian5 chiu7 m7 chai lang5 khi3, bo5 loa7 ku2 i chheN2 e5 si5, chiu7 khoaN3 tioh8 ti7 i e5 sin-piN teh hau2 kho2-lin5 e5 Ma2-li7 kap lau5-kha teh toa3 e5 lau7 A-po5."
        ],
        [
          "「嘉蓮，你醒lah honn3？你攏做siuN過頭chiah會an2-ni，我kiam2 m7是常常叫你著ai3注意身體。今你an2-ni，無去叫醫生來kiam2會使tit？」",
          "“Ka-lian5, li2 chheN2 lah honn3? li2 long2 cho3 siuN koe3-thau5 chiah oe7 an2-ni, goa2 kiam2 m7 si7 siong5-siong5 kio3 li2 tioh8 ai3 chu3-i3 sin-the2. TaN li2 an2-ni, bo5 khi3 kio3 i-seng lai5 kiam2 oe7 sai2-tit?”"
        ],
        [
          "阿婆看著嘉蓮目珠開e5時就用細聲ti7伊e5頭殼頂an2-ni講，續拭伊e5目屎。",
          "A-po5 khoaN3 tioh8 Ka-lian5 bak8-chiu khui e5 si5 chiu7 eng7 soe3-siaN ti7 i e5 thau5-khak teng2 an2-ni kong2, soa3 chhit i e5 bak8-sai2."
        ],
        [
          "瑪莉看著老母醒e5時就緊緊恬恬，因為m7敢吵伊e5老母。",
          "Ma2-li7 khoaN3 tioh8 lau7-bu2 chheN2 e5 si5 chiu7 kin2-kin2 tiam7-tiam7, in-ui7 m7 kaN2 chha2 i e5 lau7-bu2."
        ],
        [
          "「阿婆，m7免去叫醫生，che無甚物要緊，我明仔再著會thang起來，去洗衫lah。」",
          "“A-po5, m7 bian2 khi3 kio3 i-seng, che bo5 sim2-mih8 iau3-kin2, goa2 bin5-na2-chai3 tioh8 oe7-thang khi2--lai5, khi3 se2-saN lah.”"
        ],
        [
          "嘉蓮講an2-ni，總是伊e5心內teh祈禱講：",
          "Ka-lian5 kong2 an2-ni, chong2-si7 i e5 sim-lai7 teh ki5-to2 kong2:"
        ],
        [
          "「主ah！拯救我e5靈魂。主ah！照顧我e5細子瑪莉。」忽然目屎親像大水流落。",
          "“Chu2 ah! Chin2-kiu3 goa2 e5 leng5-hun5. Chu2 ah! Chiau3-kou3 goa2 e5 soe3-kiaN2 Ma2-li7.” Hut-jian5 bak8-sai2 chhin-chhiuN7 toa7-chui2 lau5--loh8."
        ],
        [
          "「可憐e5子，瑪莉！」嘉蓮將伊e5雙手攬倚瑪莉ti7伊e5胸前，開聲哮出來。",
          "“Kho2-lin5 e5 kiaN2, Ma2-li7!” Ka-lian5 chiong i e5 siang-chhiu2 lam2-oa2 Ma2-li7 ti7 i e5 heng-cheng5, khui-siaN hau2--chhut-lai5."
        ],
        [
          "「媽媽！」瑪莉看著伊e5老母衰弱e5款式續boe7禁tit也大聲哮出來。",
          "“Ma-ma!” Ma2-li7 khoaN3 tioh8 i e5 lau7-bu2 soe-jiok8 e5 khoan2-sit soa3 boe7 kim3-tit ia7 toa7-siaN hau2--chhut-lai5."
        ],
        [
          "「嘉蓮，你m7免掛慮洗衫e5事，你著ai3專心來休養，若是我明仔再chiah去替你洗衫，所以你m7免掛慮，你著照顧你e5身體，你有無想瑪莉iau2-ku2細漢，萬一若有甚物代誌，你beh放瑪莉an2-choaN2！！Kiam2 m7是真可憐！」",
          "“Ka-lian5, li2 m7 bian2 khoa3-lu7 se2-saN e5 su7, li2 tioh8 ai3 choan-sim lai5 hiu-iong2, na7 si7 goa2 bin5-na2-chai3 chiah khi3 thoe3 li2 se2-saN, sou2-i2 li2 m7 bian2 khoa3-lu7, li2 tioh8 chiau3-kou3 li2 e5 sin-the2, li2 u7 bo5 siuN7 Ma2-li7 iau2-ku2 soe3-han3, ban7-it na7 u7 sim2-mih8 tai7-chi3, li2 beh pang3 Ma2-li7 an2-choaN2!! Kiam2 m7 si7 chin kho2-lin5!”"
        ],
        [
          "阿婆也續開聲相kap哮。總是嘉蓮e5心內不時teh祈禱：",
          "A-po5 ia7 soa3 khui-siaN saN-kap hau2. Chong2-si7 Ka-lian5 e5 sim-lai7 put-si5 teh ki5-to2:"
        ],
        [
          "「主ah！求你拯救我e5靈魂。我是一個重罪e5人，求你無放sak我。」",
          "“Chu2 ah! kiu5 Li2 chin2-kiu3 goa2 e5 leng5-hun5. Goa2 si7 chit8 e5 tang7-choe7 e5 lang5, kiu5 Li2 bo5 pang3-sak goa2.”"
        ],
        [
          "「主ah！求你照顧我e5子瑪莉，求你hou7伊有氣力thang擔當一切e5艱苦，求你m7-thang放sak伊。」",
          "“Chu2 ah! Kiu5 Li2 chiau3-kou3 goa2 e5 kiaN2 Ma2-li7, kiu5 Li2 hou7 i u7 khui3-lat8 thang tam-tng it-chhe3 e5 kan-khou2, kiu5 Li2 m7-thang pang3-sak i.”"
        ],
        [
          "嘉蓮祈禱了就睏去。阿婆緊緊落樓腳去beh chhoe7藥來hou7嘉蓮食。",
          "Ka-lian5 ki5-to2 liau2 chiu7 khun3--khi3. A-po5 kin2-kin2 loh8 lau5 kha khi3 beh chhoe7-ioh8 lai5 hou7 Ka-lian5 chiah8."
        ],
        [
          "總是瑪莉ti7老母e5頭殼頂感覺真傷心，強強beh哮出來。總是只有用伊細細e5手來摸伊e5老母e5頭毛na7-tiaN7。",
          "Chong2-si7 Ma2-li7 ti7 lau7-bu2 e5 thau5-khak teng2 kam2-kak chin siong-sim, kiong5-kiong5 beh hau2--chhut-lai5. Chong2-si7 chi2-u7 iong7 i soe3-soe3 e5 chhiu2 lai5 bong i e5 lau7-bu2 e5 thau5-mng5 na7-tiaN7."
        ],
        [
          "瑪莉知影伊e5老母真正軟弱，伊e5面真歹看，伊e5目珠塌塌，瑪莉看到所疼、所倚靠e5老母這款e5淒慘，就心憂傷到親像beh piak裂，總是iau2 m7敢哮，來攪擾著老母。瑪莉忽然想著主耶穌，伊就緊緊目珠khoeh-khoeh雙手合倚來祈禱：",
          "Ma2-li7 chai-iaN2 i e5 lau7-bu2 chin-chiaN3 loan2-jiok8, i e5 bin7 chin phaiN2-khoaN3, i e5 bak8-chiu thap-thap, Ma2-li7 khoaN3 kau3 sou2 thiaN3, sou2 oa2-kho3 e5 lau7-bu2 chit khoan2 e5 chhi-chham2, chiu7 sim iu-siong kau3 chhin-chhiuN7 beh piak-lih8, chong2-si7 iau2 m7 kaN2 hau2, lai5 kiau2-jiau2 tioh8 lau7-bu2. Ma2-li7 hut-jian5 siuN7 tioh8 Chu2 Ia5-sou, i chiu7 kin2-kin2 bak8-chiu khoeh-khoeh siang-chhiu2 hap8-oa2 lai5 ki5-to2:"
        ],
        [
          "「主耶穌！主耶穌救我e5媽媽，我e5媽媽teh艱苦！」伊開目珠e5時有看著媽媽已經醒，伊e5面teh笑。",
          "“Chu2 Ia5-sou! Chu2 Ia5-sou kiu3 goa2 e5 Ma-ma, goa2 e5 Ma-ma teh kan-khou2!” I khui bak8-chiu e5 si5 u7 khoaN3 tioh8 Ma-ma i2-keng chheN2, i e5 bin7 teh chhio3."
        ],
        [
          "「瑪莉你teh祈禱著m3！主耶穌的確無放sak咱，的確beh拯救咱。」",
          "“Ma2-li7 li2 teh ki5-to2 tioh8 m3! Chu2 Ia5-sou tek-khak bo5 pang3-sak lan2, tek-khak beh chin2-kiu3 lan2.”"
        ],
        [
          "嘉蓮攬倚瑪莉，煞chim伊e5 手。「媽媽！媽媽！」瑪莉忽然boe7禁tit伊e5傷心，煞哮出來。",
          "Ka-lian5 lam2-oa2 Ma2-li7, soah chim i e5 chhiu2. “Ma-ma! Ma-ma!” Ma2-li7 hut-jian5 boe7 kim3-tit i e5 siong-sim, soah hau2--chhut-lai5."
        ],
        [
          "「瑪莉，m7-thang哮，耶穌beh救咱，m7免煩惱，咱若khiN5-tiau5 ti7主，攏無thang驚惶。」",
          "“Ma2-li7, m7-thang hau2, Ia5-sou beh kiu3 lan2, m7 bian2 hoan5-lo2, lan2 na7 khiN5-tiau5 ti7 Chu2, long2 bo5 thang kiaN-hiaN5.”"
        ],
        [
          "Hit時阿婆chhoa7一個醫生入來，koh有厝邊e5阿姆toe3入來。",
          "Hit-si5 A-po5 chhoa7 chit8 e5 i-seng jip8--lai5, koh u7 chhu3-piN e5 A-m2 toe3--jip8-lai5."
        ],
        [
          "醫生來到嘉蓮e5床前，",
          "I-seng lai5 kau3 Ka-lian5 e5 chhng5-cheng5,"
        ],
        [
          "「太太，你m7免掛慮，著放心hou7我看，m7免煩惱藥錢e5事。」",
          "“Thai3-thai3, li2 m7 bian2 khoa3-lu7, tioh8 pang3-sim hou7 goa2 khoaN3, m7 bian2 hoan5-lo2 ioh8-chiN5 e5 su7.”"
        ],
        [
          "嘉蓮e5嘴beh講話煞感覺真無氣力。阿婆kap阿姆攏來ti7伊e5身邊講安慰e5話hou7伊聽。",
          "Ka-lian5 e5 chhui3 beh kong2 oe7 soah kam2-kak chin bo5 khui3-lat8. A-po5 kap A-m2 long2 lai5 ti7 i e5 sin-piN kong2 an-ui3 e5 oe7 hou7 i thiaN."
        ],
        [
          "醫生詳細來看伊e5病，嘉蓮e5目珠漸漸khoeh去，伊e5心內感覺著已經無有向望，若想著瑪莉e5時親像有滿身e5氣力e5款。",
          "I-seng siong5-se3 lai5 khoaN3 i e5 peN7, Ka-lian5 e5 bak8-chiu chiam7-chiam7 khoeh--khi3, i e5 sim-lai7 kam2-kak tioh8 i2-keng bo5 u7 ng3-bang7, na7 siuN7 tioh8 Ma2-li7 e5 si5 chhin-chhiuN7 u7 moa2-sin e5 khui3-lat8 e5 khoan2."
        ],
        [
          "「太太請你m7免掛慮，無要緊，若無koh出來就會漸漸好，所以著m7-thang起來，ai3安靜。」醫生beh轉去e5時，阿婆有toe3伊到樓腳，總是醫生講嘉蓮e5破病親像無向望e5款。阿婆緊緊上樓頂報這個事hou7阿姆知。",
          "“Thai3-thai3 chhiaN2 li2 m7 bian2 khoa3-lu7, bo5 iau3-kin2, na7 bo5 koh chhut--lai5 chiu7 oe7 chiam7-chiam7 ho2, sou2-i2 tioh8 m7-thang khi2--lai5, ai3 an-cheng7.” I-seng beh tng2--khi3 e5 si5, A-po5 u7 toe3 i kau3 lau5-kha, chong2-si7 i-seng kong2 Ka-lian5 e5 phoa3-piN7 chhin-chhiuN7 bo5 ng3-bang7 e5 khoan2. A-po5 kin2-kin2 chiuN7 lau5-teng2 po3 chit e5 su7 hou7 A-m2 chai."
        ],
        [
          "兩人只有抱瑪莉來流目屎na7-tiaN7。",
          "Nng7 lang5 chi2-u7 pho7 Ma2-li7 lai5 lau5 bak8-sai2 na7-tiaN7."
        ],
        [
          "Hit一暝嘉蓮攏無食無醒。伊醒起來e5時已經是烏暗e5半暝，房間只有瑪莉kap伊na7-tiaN7，若是瑪莉已經teh睏，伊e5面帶憂愁、傷悲，kap以前e5瑪莉攏無相像，伊e5目珠iau2有目屎。",
          "Hit chit8 me5 Ka-lian5 long2 bo5 chiah8 bo5 chheN2. I chheN2--khi2-lai5 e5 si5 i2-keng si7 ou-am3 e5 poaN3-me5, pang5-keng chi2-u7 Ma2-li7 kap i na7-tiaN7, na7 si7 Ma2-li7 i2-keng teh khun3, i e5 bin7 tai3 iu-chhiu5, siong-pi, kap i2-cheng5 e5 Ma2-li7 long2 bo5 sio-siang5, i e5 bak8-chiu iau2 u7 bak8-sai2."
        ],
        [
          "嘉蓮想著瑪莉e5將來，心就烏暗。總是只有迫切倚靠主耶穌來保護伊。嘉蓮giah8目看窗仔外e5天，ti7 hia有真濟星。伊忽然想著華太太e5話，",
          "Ka-lian5 siuN7 tioh8 Ma2-li7 e5 chiong-lai5, sim chiu7 ou-am3. Chong2-si7 chi2-u7 pek-chhiat oa2-kho3 Chu2 Ia5-sou lai5 po2-hou7 i. Ka-lian5 giah8-bak8 khoaN3 thang-a2-goa7 e5 thiN, ti7 hia u7 chin che7 chhiN. I hut-jian5 siuN7 tioh8 Hoa5 thai3-thai3 e5 oe7,"
        ],
        [
          "「M7-thang失志，著ti7苦難中giah8你e5目珠看天。」",
          "“M7-thang sit-chi3, tioh8 ti7 khou2-lan7 tiong giah8 li2 e5 bak8-chiu khoaN3-thiN.”"
        ],
        [
          "Koh想著講：「主beh紀念你e5艱苦，你著吞忍、等候。」Hit個話hou7嘉蓮e5心非常e5歡喜，hit個恬靜，天頂e5星煞變做親像白衫e5天使，滿天遊行，也親像有真sui2 e5音樂tui3 hit個天頂teh吟落來e5款式。嘉蓮e5心所有一切憂悶，掛慮攏變做快樂、光明。",
          "Koh siuN7 tioh8 kong2: “Chu2 beh ki3-liam7 li2 e5 kan-khou2, li2 tioh8 thun-lun2, tan2-hau7.” Hit e5 oe7 hou7 Ka-lian5 e5 sim hui-siong5 e5 hoaN-hi2, hit e5 thiam5-cheng7, thiN-teng2 e5 chhiN soah pian3-cho3 chhin-chhiuN7 peh8-saN e5 thiN-sai3, moa2-thiN iu5-heng5, ia7 chhin-chhiuN7 u7 chin sui2 e5 im-gak8 tui3 hit e5 thiN-teng2 teh gim5--loh8-lai5 e5 khoan2-sit. Ka-lian5 e5 sim sou2 u7 it-chhe3 iu-bun7, khoa3-lu7 long2 pian3-cho3 khoai3-lok8, kng-beng5."
        ],
        [
          "「Hit所在有真實e5幸福teh等候，咱，只有hit所在有安樂，世間是空空，無有向望。Ah！我ai3緊緊來去hit個所在。」",
          "“Hit sou2-chai7 u7 chin-sit8 e5 heng7-hok teh tan2-hau7,lan2, chi2-u7 hit sou2-chai7 u7 an-lok8, se3-kan si7 khang-khang, bo5 u7 ng3-bang7. Ah! Goa2 ai3 kin2-kin2 lai5 khi3 hit e5 sou2-chai7.”"
        ],
        [
          "「瑪莉，阿母若離開你，你會煩惱抑boe7？」",
          "“Ma2-li7, A-bu2 na7 li7-khui li2, li2 oe7 hoan5-lo2 a2-boe7?”"
        ],
        [
          "隔日醒e5時嘉蓮就問瑪莉。",
          "Ke3-jit8 chheN2 e5 si5 Ka-lian5 chiu7 mng7 Ma2-li7."
        ],
        [
          "「媽媽！你beh去to2位？你攏m7-thang離開我，我m7 ai3離開阿母。」",
          "“Ma-ma! Li2 beh khi3 to2-ui7? Li2 long2 m7-thang li7-khui goa2, goa2 m7 ai3 li7-khui A-bu2.”"
        ],
        [
          "瑪莉e5聲音親像beh哮出來。",
          "Ma2-li7 e5 siaN-im chhin-chhiuN7 beh hau2--chhut-lai5."
        ],
        [
          "「可憐e5瑪莉，iau2-ku2媽媽著ai3離開你去，你著ai3乖，有一日咱thang koh相見。」",
          "“Kho2-lin5 e5 Ma2-li7, iau2-ku2 Ma-ma tioh8 ai3 li7-khui li2 khi3, li2 tioh8 ai3 koai, u7 chit8 jit8 lan2 thang koh saN-kiN3.”"
        ],
        [
          "嘉蓮續擋boe7 tiau5家己哮出來。",
          "Ka-lian5 soa3 tong3 boe7 tiau5 ka-ki7 hau2--chhut-lai5."
        ],
        [
          "「媽媽你beh去to2位？你kiam2 m7 chhoa7我去？」",
          "“Ma-ma li2 beh khi3 to2-ui7? Li2 kiam2 m7 chhoa7 goa2 khi3?”"
        ],
        [
          "「瑪莉，我beh去chhoe7耶穌，beh去chhoe7你e5阿爸。Hit所在有千千萬萬e5天使teh吟詩，hit所在只有信靠主耶穌e5人chiah會thang入去。」",
          "“Ma2-li7, goa2 beh khi3 chhoe7 Ia5-sou, beh khi3 chhoe7 li2 e5 A-pa. Hit sou2-chai7 u7 chheng-chheng ban7-ban7 e5 thiN-sai3 teh gim5-si, hit sou2-chai7 chi2 u7 sin3-kho3 Chu2 Ia5-sou e5 lang5 chiah oe7-thang jip8--khi3.”"
        ]
      ],
      "篇名": "Tshau2-tui-ting2 e5 Bin5-bang7_01"
    }
  ]
}
