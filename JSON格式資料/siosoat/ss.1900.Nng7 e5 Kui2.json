{
  "作者": "編輯室",
  "出版年": "1900",
  "出版者": "台灣教會公報社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "翻譯",
          "Hoan-ek8"
        ],
        [
          "某日有兩個鬼ti7 街--nih8 行游，一個是富鬼，一個是窮鬼。富鬼兄弟5 人，大--e5 名雞腳鬼，第2個名妝畫鬼，第3個名哄人鬼，第4個名公騙鬼，第5個名精靈鬼。In e5 父名千年古怪，相kap流傳講這五個鬼bat 鬧過判官。窮鬼兄弟 10人，大--e5 名糊塗鬼，第2個名放蕩鬼，第3個名拖磨鬼，第4個名急慌鬼，第5個名薰鬼，第6個名奸鬼，第7個名屈死鬼，第8個名 Kong5鬼，第9個名酒鬼，第10個名洋煙鬼。In e5 父名萬年鬼，相kap流傳講這10個鬼bat 鬧過刑具。",
          "Bou2 jit8 u7 nng7 e5 kui2 ti7 ke--nih8 kiaN5-iu5, chit8 e5 si7 pu3-kui2, chit8 e5 si7 kiong5-kui2. Pu3-kui2 hiaN-ti7 gou7 lang5, toa7--e5 mia5 Ke-kha-kui2, te7-ji7--e5 mia5 Chng-oe7-kui2, te7-saN--e5 mia5 Hang2-lang5-kui2, te7-si3--e5 mia5 Kong-phian3-kui2, te7-gou7--e5 mia5 Cheng-leng5-kui2. In e5 pe7 mia5 Chheng-ni5-kou2-koai3, saN-kap liu5-thoan5 kong2 chit gou7 e5 kui2 bat nau7 koe3 phoaN3-koaN. Kiong5-kui2 hiaN-ti7 chap8 lang5, toa7--e5 mia5 Hou5-tou5-kui2, te7-ji7--e5 mia5 Hong3-tong7-kui2, te7-saN--e5 mia5 Thoa-boa5-kui2, te7-si3--e5 mia5 Kip-hong-kui2, te7-gou7--e5 mia5 Hun-kui2, te7-lak8--e5 mia5 Kan-kui2, te7-chhit--e5 mia5 Khut-si2-kui2, te7-peh--e5 mia5 Kong5-kui2, te7-kau2--e5 mia5 Chiu2-kui2, te7-chap8--e5 mia5 IuN5-ian-kui2. In e5 pe7 mia5 Ban7-lian5-kui2, saN-kap liu5-thoan5 kong2 chit chap8 e5 kui2 bat nau7 koe3 heng5-khu7."
        ],
        [
          "富鬼遇著窮鬼問講，世間金銀滿地，你怎樣致到chiah-ni7 貧窮--leh？窮鬼吐氣講，百般計策扑算，也無方法thang 發財，請老哥賜一個好法術，thang救我火燒到目眉 e5緊急。富鬼koh講，家家厝厝攏有婦人主理，若穿入去伊內面，將伊 e5 囡仔正手neh8 倒手teN7， khiu2 an5 m7使放leng7。伊就目珠吊上懸，ka7嘴齒根，流白沫瀾。抑是借人 e5 嘴ka7伊講，是家內過往 e5 老人，在陰間欠缺銀錢開用。聽che話，伊的確信是鬼beh討錢銀使用，就會趕緊燒銀紙ti7 門口，抑是十字路，三叉路口抑是廟前墓後，燒化更衣草鞋kah馬。你就thang將hiah-e5 帶去使用。逐日照an2-ne 做。哪裡有koh 貧窮e5 情理--ah，che就是發財e5好法度。窮鬼tah手笑講，領教領教，恭敬ip-jia7 就去，趕緊走到一間厝 e5 門口。忽然間聽見內面 e5 囡仔teh哮，暗cheN7舉目偷看門內，看門神土地攏無ti7--teh，hong-bong2進前入內面，四界一下看，tu2好眾神明也無在位，就歡喜講，今仔日thang 得意發財--了。隨時將囡仔正手neh8 倒手 teN7，khiu2-lak8 兩遍，即時目珠平白，雙手挽me，嘴齒咬an5,連哮都be7哮。",
          "Pu3-kui2 gu7 tioh8 kiong5-kui2 mng7 kong2, se3-kan kim-gin5 moa2 te7, li2 choaN2-iuN7 ti3-kau3 chiah-ni7 pin5-kiong5--leh? Kiong5-kui2 thou2-khui3 kong2, pah-poaN ke3-chhek phah-sng3, ia7 bo5 hong-hoat thang hoat-chai5, chhiaN2 lau2-ko su3 chit8 e5 ho2 hoat-sut8, thang kiu3 goa2 hoe2 sio kau3 bak8-bai5 e5 kin2-kip. Pu3-kui2 koh kong2, Ke-ke chhu3-chhu3 long2 u7 hu7-jin5 chu2-li2, na7 chhng jip8 khi3 i lai7-bin7, chiong i e5 gin2-a2 chiaN3-chhiu2 neh8 to3-chhiu2 teN7, khiu2 an5 m7-sai2 pang3-leng7. I chiu7 bak8-chiu tiau3 chiuN7 koan5, ka7 chhui3-khi2 kin, lau5 peh8-phoeh8-noa7. A2 si7 chioh lang5 e5 chhui3 ka7 i kong2, si7 ke-lai7 koe3-ong2 e5 lau7-lang5, chai7 im-kan khiam3-khoeh gin5-chiN5 khai-eng7. thiaN che oe7, i tek-khak sin3 si7 kui2 beh tho2 chiN5-gin5 sai2-eng7, chiu7 e7 koaN2-kin2 sio gin5-choa2 ti7 mng5-khau2, a2 si7 sip8-ji7-lou7, saN-chhe lou7-khau2 a2 si7 bio7-cheng5 bong7-au7, sio-hoa3 keng-i chhau2-e5 kah-be2. Li2 chiu7 thang chiong hiah-e5 toa3 khi3 sai2-eng7. Tak8 jit8 chiau3 an2-ne cho3. Na2-li2 u7 koh pin5-kiong5 e5 cheng5-li2--ah, che chiu7-si7 hoat-chai5 e5 ho2 hoat-tou7. Kiong5-kui2 tah chhiu2 chhio3 kong2, Leng2-kau3 leng2-kau3, kiong-keng3 ip-jia7 chiu7 khi3, koaN2-kin2 chau2 kau3 chit8 keng chhu3 e5 mng5-khau2. Hut-jian5-kan thiaN-kiN3 lai7-bin7 e5 gin2-a2 teh hau2, am3-cheN7 kiah8-bak8 thau-khoaN3 mng5-lai7, khoaN3 mng5-sin5 thou2-ti7 long2 bo5 ti7--teh, hong-bong2 chin3-cheng5 jip8 lai7-bin7, si3-ke3 chit8-e7 khoaN3, tu2-ho2 cheng3 sin5-beng5 ia7 bo5 chai7 ui7, chiu7 hoaN-hi2 kong2, kin-a2-jit8 thang tek-i3 hoat-chai5--liau2. Sui5-si5 chiong gin2-a2 chiaN3-chhiu2 neh8 to3-chhiu2 teN7, khiu2-lak8 nng7 pian3, chek-si5 bak8-chiu peng5-peh8, siang-chhiu2 ban2-me, chhui3-khi2 ka7-an5, lian7 hau2 to be7 hau2."
        ],
        [
          "這個囡仔e5 老父名叫藐視鬼，因為伊平素kai3 m7信邪鬼。一時出門liam5-piN 倒來，看見囡仔這號款，就將鬼大罵一場，koh 氣pun5-pun5 到門神土地 e5 位前，大聲責備講︰「我服事你chiah濟年，原來是望你阻擋邪魔鬼怪無入來作弄。看到今仔日，你猶原be7會阻擋伊，服事你無益」，續用手將土座柴雕e5 偶像siak ti7 石頭--nih8 kha3做幾若塊。越轉身去到大廳眾神明 e5面前罵講︰「我初一十五燒香服事你，是望你保庇阮一家大細平安。今仔日看--來，lin2 也是不中用--lah，」就伸手將紙糊e5 神像拖落來，用火燒lio去。",
          "Chit e5 gin2-a2 e5 lau7-pe7 mia5 kio3 Biau2-si7-kui2, in-ui7 i peng5-sou3 kai3 m7 sin3 sia5-kui2. Chit8-si5 chhut-mng5 liam5-piN to3--lai5, khoaN3-kiN3 gin2-a2 chit-ho7 khoan2, chiu7 chiong kui2 toa7 me7 chit8 tiuN5, koh khi3-pun5-pun5 kau3 mng5-sin5 thou2-ti7 e5 ui7-cheng5, toa7-siaN chek-pi7 kong2, “Goa2 hok8-sai7 li2 chiah che7 ni5, goan5-lai5 si7 bang7 li2 chou2-tong3 sia5-mou5 kui2-koai3 bo5 jip8 lai5 chok-long7. KhoaN3 kau3 kin-a2-jit8, li2 iu5-goan5 be7-e7 chou2-tong3 i, hok8-sai7 li2 bo5 ek”, soa3 eng7 chhiu2 chiong thou5-cho7 chha5-tiau e5 ngou2-siong7 siak ti7 chioh8-thau5--nih8 kha3 cho3 kui2-na7 te3. Oat8-tng2 sin khi3 kau3 toa7 thiaN cheng3 sin5-beng5 e5 bin7-cheng5 me7 kong2,“Goa2 chhe-it chap8-gou7 sio hiuN hok8-sai7 li2, si7 bang7 li2 po2-pi3 goan2 chit8-ke toa7-se3 peng5-an. Kin-a2-jit8 khoaN3--lai5, lin2 ia7 si7 put-chong3-iong7--lah,”chiu7 chhun chhiu2 chiong choa2 kou5 e5 sin5-siong7 thoa--loh8-lai5, eng7 hoe2 sio-lio--khi3."
        ],
        [
          "Hit-tiap8 門神、土地公、財神、馬神、牛王、水草大王，攏出外遊玩，無偌久眾家神同齊倒--來，看見神位攏空空，正正躊躇 teh想，m7知甚物因端。忽然聽見房間teh 嚷鬧，就去查考，原來卻是因為一個窮鬼在家作chong7,正明白，眾神明這時也受氣，tui3 窮鬼喝講一時無ti7--teh。你thai3 好膽，惹出che大禍端，致到害阮，無tang3依倚 e5 地位？Liam5-piN叫地方鬼用鐵鍊將窮鬼縛--去，械送到城隍爺面頭前，扑數百下板杯，koh舉一面枷鎖ti7 廟口示眾。",
          "Hit-tiap8 mng5-sin5, thou2-ti7-kong, chai5-sin5, be2-sin5, gu5-ong5, chui2-chhau2 tai7-ong5, long2 chhut-goa7 iu5-oan2, bo5 loa7 ku2 chiong3 ke-sin5 tang5-che5 to3--lai5, khoaN3-kiN3 sin5-ui7 long2 khang-khang, chiaN3-chiaN3 tiu5-tu5 teh siuN7, m7 chai sim2-mih8 in-toaN. Hut-jian5 thiaN-kiN3 pang5-keng teh jiang2-nau7, chiu7 khi3 chha5-kho2, goan5-lai5 khiok si7 in-ui7 chit8 e5 kiong5-kui2 chai7 ka chok-chong7, chiaN3 beng5-pek8, cheng3 sin5-beng5 chit-si5 ia7 siu7-khi3, tui3 kiong5-kui2 hoah kong2 chit8-si5 bo5 ti7--teh. Li2 thai3 ho2-taN2, jia2 chhut che toa7 ho7-toan, ti3-kau3 hai7 goan2, bo5 tang3 i-oa2 e5 te7-ui7? Liam5-piN kio3 te7-hng-kui2 eng7 thih-lian7 chiong kiong5-kui2 pak8--khi3, ke3-sang3 kau3 Seng5-hong5-ia5 bin7-thau5-cheng5, phah sou3-pah-e7 pan2-poe, koh gia5 chit8 bin7 ke5 so2 ti7 bio7-khau2 si7-chiong3."
        ],
        [
          "有一日富鬼行到城隍廟口，看見窮鬼舉頭號枷ti7 hia，問講，愛弟犯甚物罪，gia5-ke5 koaN7鎖？窮鬼流目屎講，從前仁兄教我發財e5好方法，愚弟照老哥e5 話去行。SiaN3知藐視鬼hit號人，堅心m7信，m7若無beh 獻紙尾銀錢，反轉將門神土地 kap眾神明 e5 神像集齊燒火siak破，致到觸犯眾神明受氣，叫地方鬼來捆綁我，械送到城隍爺面前，板杯扑了，又gia5枷tiam3 chia。聽老哥e5 話，本為著beh求發財，顛倒koh較慘。富鬼聽了，指窮鬼罵講，莫怪你著貧窮，gia5枷也無克虧，你練聰明建設都無，反轉怨恨我。既然beh入人家作chong7,代先著看hit家有信鬼抑無；若m7信就著遠遠閃避，免得拖累受苦。",
          "U7 chit8 jit8 pu3-kui2 kiaN5 kau3 seng5-hong5-bio7 khau2, khoaN3-kiN3 kiong5-kui2 gia5 thau5-ho7-ke5 ti7 hia, mng7 kong2, Ai3-te7 hoan7 sim2-mih8 choe7, gia5-ke5 koaN7-so2? Kiong5-kui2 lau5 bak8-sai2 kong2, chiong5-cheng5 Jin5-hiaN ka3 goa2 hoat-chai5 e5 ho2 hong-hoat, gu5-te7 chiau3 lau2-ko e5 oe7 khi3 kiaN5. SiaN3 chai biau2-si7-kui2 hit-ho7 lang5, kian-sim m7 sin3, m7 na7 bo5 beh hian3 choa2-be2 gin5-chiN5, hoan2-tng2 chiong mng5-sin5 thou2-ti7 kap cheng3 sin5-beng5 e5 sin5-siong7 chip8 che5 sio-hoe2 siak phoa3, ti3-kau3 chhiok-hoan7 cheng3 Sin5-beng5 siu7-khi3, kio3 te7-hong-kui2 lai5 khun2-pak8 goa2, ke3-sang3 kau3 Seng5-hong5-ia5 bin7-cheng5, pan2-poe phah liau2, iu7 gia5 ke5 tiam3 chia. ThiaN lau2-ko e5 oe7, pun2 ui7 tioh8 beh kiu5 hoat-chai5, tian-to3 koh khah chham2. Pu3-kui2 thiaN liau2, ki2 kiong5-kui2 me7 kong2, bok8-koai3 li2 tioh8 pin5-kiong5, gia5-ke5 ia7 bo5 khek-khui, li2 lian7 chhong-beng5 kian3-siat to bo5, hoan2-tng2 oan3-hin7 goa2. Ki3-jian5 beh jip8 jin5-ke chok-chong7, tai7-seng tioh8 khoaN3 hit ke u7 sin3 kui2 a2 bo5; na7 m7 sin3 chiu7 tioh8 hng7-hng7 siam2-pi7, bian2-tit thoa-lui7 siu7-khou2."
        ],
        [
          "窮鬼問講beh an2-choaN2會知人信抑m7信？富鬼應講，世上生理買賣的確有掛字號招牌，信鬼e5 人也的確有招牌，或是門頂tah 鍾馗，門神；或是訂五雷碗；或是糊金符，黃表紙，kap朱紗符；或是頭殼結朱紗字，手骨黏朱紗咒；或是寫姜太公 ti7 牆頂；或是房門頂寫結升高照；或是對門刻石敢當；或是掛thai5人 e5 刀；或是手--nih8 掛浮to5筋e5 環仔。Che攏是驚鬼信鬼e5 招牌。若入這號人家作chong7,定著得意發財。",
          "Kiong5-kui2 mng7 kong2 beh an2-choaN2 e7 chai lang5 sin3 a2 m7 sin3? Pu3-kui2 in3 kong2, se3-chiuN7 seng-li2 be2-be7 tek-khak u7 koa3 ji7-ho7 chio-pai5, sin3 kui2 e5 lang5 ia7 tek-khak u7 chio-pai5, hek8 si7 mng5 teng2 tah chiong-kui5, mng5-sin5; hek8 si7 teng3 ngou2-lui5-oaN2; hek8 si7 kou5 kim-hu5, ng5-pio2-choa2, kap chu-se-hu5; hek8 si7 thau5-khak kat chu-se-ji7, chhiu2-kut liam5 chu-se-chiu3; hek8 si7 sia2 Khiong-thai3-kong ti7 chhiuN5 teng2; hek8 si7 pang5-mng5 teng2 sia2 kiat-seng ko chiau3; hek8 si7 tui3 mng5 khek chioh8-kam2-tong; hek8 si7 koa3 thai5 lang5 e5 to; hek8 si7 chhiu2--nih8 koa3 phu5-to5-kin e5 khoan5-a2. Che long2 si7 kiaN-kui2 sin3-kui2 e5 chio-pai5. Na7 jip8 chit ho7 jin5-ke chok-chong7, tiaN7-tioh8 tek-i3 hoat-chai5."
        ],
        [
          "若是入藐視鬼 e5 家，必定空費了心機，有時iau2著克虧受苦。從今以後，著較留神--teh，見著信基督 e5人就著遠遠閃避較好。窮鬼又koh 問講，信基督e5,伊有甚物招牌？富鬼koh ka7伊講，通世界逐位都有，hit輩人身有信德當做籐牌，也kiah8寶劍，就是真神 e5 聖冊。這等e5 人從來都m7肯了半圓hou7 鬼。窮鬼歡喜講，老哥果然智識高明，騙財e5 法術，哄人 e5妙計，我到這時正明白。富鬼相辭就去。",
          "Na7 si7 jip8 biau2-si7-kui2 e5 ke, pit-tiaN7 khang hui3 liau2 sim-ki, u7-si5 iau2 tioh8 khek-khui siu7-khou2. Chiong5-kim i2-au7, tioh8 khah liu5-sin5--teh, kiN3 tioh8 sin3 Ki-tok e5 lang5 chiu7 tioh8 hng7-hng7 siam2-pi7 khah ho2. Kiong5-kui2 iu7-koh mng7 kong2, Sin3 Ki-tok--e5, i u7 sim2-mih8 chio-pai5? Pu3-kui2 koh ka7 i kong2, Thong se3-kai3 tak8-ui7 to u7, hit poe3 lang5 sin u7 sin3-tek tong3 cho3 tin5-pai5, ia7 kiah8 po2-kiam3, chiu7-si7 chin-sin5 e5 Seng3-chheh. Chit teng2 e5 lang5 chiong5-lai5 to m7 kheng2 liau2 poaN3-iN5 hou7 kui2. Kiong5-kui2 hoaN-hi2 kong2, Lau2-ko ko2-jian5 ti3-sek ko-beng5, phian3-chai5 e5 hoat-sut8, hang2 lang5 e5 biau7-ke3, goa2 kau3 chit-si5 chiaN3 beng5-pek8. Pu3-kui2 saN-si5 chiu7 khi3."
        ],
        [
          "An2-ni 可見m7信鬼，鬼也m7敢來。古早人講，門內有君子，門外君主來；門內有小人，門外小人來。聖經講，你若拒絕鬼，鬼就退避你；你若親近真神，真神就親近你。俗語講，燒紙錢那濟，引鬼那多。凡咱世間人，切切莫tit信燒金銀紙、草鞋、kah馬，以及hit號鍾馗門神朱紗字 e5 符咒，姜太公泰山石字，結升高照 e5 字，釘五雷碗hiah e5 方法。Che是惹魔鬼e5 招牌。當時魔鬼領耶穌到懸山，舉萬國 e5 榮華富貴講，你若拜我，我將一概賞賜你。耶穌應講，應該拜主你 e5 上帝。Tui3 hit-tiap8 魔鬼就離開耶穌。",
          "An2-ni kho2-kian3 m7 sin3 kui2, kui2 ia7 m7 kaN2 lai5. Kou2-cha2 lang5 kong2, Mng5-lai7 u7 kun-chu2, mng5-goa7 kun-chu2 lai5; mng5-lai7 u7 siau2-jin5, mng5-goa7 siau2-jin5 lai5. Seng3-keng kong2, Li2 na7 ku7-choat8 kui2, kui2 chiu7 the3-pi7 li2; li2 na7 chhin-kin7 chin-sin5, chin-sin5 chiu7 chhin-kin7 li2. Siok8-gu2 kong2, Sio choa2 chiN5 na2 che7, in2-kui2 na2 to. Hoan7 lan2 se3-kan lang5, chhiat-chhiat boh8-tit sin3 sio kim-gin5-choa2, chhau2-e5, kah-be2, i2-kip8 hit ho7 chiong-kui5 mng5-sin5 chu-se-ji7 e5 hu5-chiu3, Khiong-thai3-kong thai3-san chioh8-ji7, kiat-seng ko-chiau3 e5 ji7, teng3 ngou2-lui5-oaN2 hiah e5 hong-hoat. Che si7 jia2 mou5-kui2 e5 chio-pai5. Tong-si5 mou5-kui2 nia2 Ia5-sou kau3 koan5-soaN, ki2 ban7-kok e5 eng5-hoa5 hu3-kui3 kong2, Li2 na7 pai3 goa2, goa2 chiong it-khai3 siuN2-su3 Li2. Ia5-sou in3 kong2, Eng-kai pai3 Chu2 li2 e5 Siong7-te3. Tui3 hit-tiap8 mou5-kui2 chiu7 li7-khui Ia5-sou."
        ]
      ],
      "篇名": "Nng7 e5 Kui2"
    }
  ]
}
