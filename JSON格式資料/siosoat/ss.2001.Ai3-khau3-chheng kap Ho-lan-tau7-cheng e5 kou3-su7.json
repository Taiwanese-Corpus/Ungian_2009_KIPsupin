{
  "作者": "丁鳳珍",
  "出版年": "2001",
  "出版者": "台文罔報雜誌社",
  "文類": "小說",
  "書寫系統": "漢羅",
  "資料": [
    {
      "段": [
        [
          "Thau3 早e5 風吹過路a2 邊e5 hit 排竹林，ma7 吹過1區1區e5 荷蘭豆田，粉白e5 荷蘭豆花ti7 溫柔e5 風中輕輕搖動，青翠e5 荷蘭豆頂面e5 露水，hou7 日頭充滿活力e5 眼光，照kah 金sih-sih。寒冷e5 冬天已經tng2 去 hioh-khun3--lou，嬌媚e5 春光遍照土地，照落青青紅kong3-kong3 e5 嘴phoe2，i tiam7-tiam7-a2 倒tiam3 荷蘭豆田內e5 稻草堆koan5 頂，khun3 kah 嘴唇kap 目chiu-a2 尾笑文文。",
          "Thau3-cha2 e5 hong chhoe koe3 lou7-a2 pinn e5 hit pai5 tek-na5, ma7 chhoe koe3 1 khu 1 khu e5 ho-lan-tau7-chhan5, hun2-peh8 e5 ho-lan-tau7-hoe7 ti7 un-jiu5 e5 hong tiong khin-khin io5-tang7, chhenn-chhui3 e5 ho-lan-tau7 teng2-bin7 e5 lou7-chui2, hou7 jit8-thau5 chhiong-moa2 oah8-lek8 e5 gan2-kong, chhio7 kah kim-sih-sih. Han5-leng2 e5 tang-thinn i2-keng tng2 khi3 hioh-khun3--lou, kiau-moe7 e5 chhun-kong phian3-chiau3 thou2-te7, chhio7 loh8 Chheng-chheng ang5-kong3-kong3 e5 chhui3 phoe2, i tiam7-tiam7-a2 to2 tiam3 ho-lan-tau7-chhan5 lai7 e5 tiu7-chhau2 tui koan5-teng2, khun3 kah chhui3-tun5 kap bak8-chiu-a2-boe2 chhio3-bun5-bun5."
        ],
        [
          "「Oe2！青青！日頭照kha-chhng--lou！你是beh khun3 到siaN2-mih 時chun7。青青！緊起--來-lah！」",
          "“Oe2! Chheng-chheng! Jit8-thau5 chhio7 kha-chhng--lou! Li2 si7 beh khun3 kau3 siann2-mih si5-chun7. Chheng-chheng! Kin2 khi2--lai5-lah!”"
        ],
        [
          "青青大力peng2 1下身軀，oat8 頭繼續做i e5 眠夢。",
          "Chheng-chheng toa7-lat8 peng2 chit8-e7 sin-khu, oat8-thau5 ke3-siok8 cho3 i e5 bin5-bang7."
        ],
        [
          "「愛睏蟲！好！我ai3 用特別e5 手段chiah 會tang3。我m7 信叫你叫be7 起--來。就用稻草來ngiau 你e5 鼻a2 好--a。」",
          "“Ai3-khun3-thang5! Ho2! Goa2 ai3 iong7 tek8-piat8 e5 chhiu2-toann7 chiah e7-tang3. Goa2 m7 sin3 kio3 li2 kio3 be7 khi2--lai5. To7 eng7 tiu7-chhau2 lai5 ngiau li2 e5 phinn7-a2 ho2--a.”"
        ],
        [
          "「Ah……hah-chhiuN3！Hah-chhiuN3！Ah！Che 是siaN2-mih 所在--le？我nah 會ti7 chia？Ma-ma… pa-pa …」",
          "“Ah...... hah-chhiunn3! Hah-chhiunn3! Ah! Che si7 siann2-mih sou2-chai7--le? Goa2 nah e7 ti7 chia? Ma-ma... pa-pa...”"
        ],
        [
          "青青oat8 頭看來看去，想beh chhoe7 i e5 pa-pa kap ma-ma，結果，i m7-na7 無看見in，而且，竟然有1隻生做青geng3-geng3 e5 妖怪khia7 ti7 i e5 身軀邊。",
          "Chheng-chheng oat8-thau5 khoann3 lai5 khoann3 khi3, siunn7 beh chhoe7 i e5 pa-pa kap ma-ma, kiat-ko2, i m7-na7 bo5 khoann3-kinn3 in, ji5-chhiann2, keng3-jian5 u7 1 chiah senn-cho3 chhenn-geng3-geng3 e5 iau-koai3 khia7 ti7 i e5 sin-khu-pinn."
        ],
        [
          "這隻妖怪e5 身軀親像1莢荷蘭豆，瘦koh 薄板，而且長lo3-lo3，頷頸koh 結1隻大紅色e5 蝶a2，頭殼na2 像是1粒青色e5 豆a2 仁，圓滾滾，頭殼頂koh 有1粒粉紅a2 色e5 大花苞。青青peh--起-來，發覺這隻妖怪竟然tu2 好kap i平koan5，而且koh 用烏mi3-ma3 e5 大粒目chiu 仁，金金相青青。",
          "Chit chiah iau-koai3 e5 sin-khu chhin-chhiunn7 chit8 ngeh ho-lan-tau7, san2 koh poh8-pan2, ji5-chhiann2 tng5-lo3-lo3, am7-kun2 koh kat chit8 chiah toa7-ang5-sek e5 iah8-a2, thau5-khak na2-chhiunn7 si7 chit8 liap8 chhenn-sek e5 tau7-a2-jin5, inn5-kun2-kun2, thau5-khak teng2 koh u7 chit8 liap8 hun2-ang5-a2-sek e5 toa7-hoe-pau. Chheng-chheng peh--khi2-lai5, hoat-kak chit chiah iau-koai3 keng3-jian5 tu2-ho2 kap i penn5 koan5, ji5-chhiann2 koh iong7 ou-mi3-ma3 e5 toa7 liap8 bak8-chiu-jin5, kim-kim siong3 Chheng-chheng."
        ],
        [
          "「Ouh！你總算cheng-sin5--a！你知iaN2 beh 叫你起床有joa7-a2-nih8 辛苦--無？」",
          "“Ouh! Li2 chong2-sng3 cheng-sin5--a! Li2 chai-iann2 beh kio3 li2 khi2-chhng5 u7 joa7-a2-nih8 sin-khou2--bo5?”"
        ],
        [
          "想be7 到這隻怪物竟然會hiau2 講人話，青青驚一下soah 哭--出-來，一直哭beh chhoe7 i e5 pa-pa ma-ma，i 想be7-hiau2 ka-ki7 nah 會無ti7 in 厝內底，ma7 想be7 出為siaN2-mih ka-ki7 會出現ti7 這個生分e5 所在，i choaN-a2 繼續大聲hau2，目屎直直流，哭kah 目khou 紅ki3-ki3。",
          "Siunn7 be7 kau3 chit chiah koai3-but8 keng3-jian5 e7-hiau2 kong2 lang5-oe7, Chheng-chheng kiann chit8-e7 soah khau3--chhut-lai5, it-tit8 khau3 beh chhoe7 i e5 pa-pa ma-ma, i siunn7 be7-hiau2 ka-ki7 nah e7 bo5 ti7 in chhu3 lai7-te2, ma7 siunn7 be7 chhut ui7-siann2-mih ka-ki7 e7 chhut-hian7 ti7 chit e5 chhenn-hun7 e5 sou2-chai7, i choann-a2 ke3-siok8 toa7-siann hau2, bak8-sai2 tit8-tit8 lau5, khau3 kah bak8-khou ang5-ki3-ki3."
        ],
        [
          "「好--a！M7-thang koh 哭--lou-lah！你若koh 哭，我ma7 beh 哭ou5-ou！」",
          "“Ho2--a! M7-thang koh khau3--lou-lah! Li2 na7 koh khau3, goa2 ma7 beh khau3 ou5-ou!”"
        ],
        [
          "妖怪竟然哭kah 比青青koh-khah 大聲，而且哭kah kui 粒頭殼1下a2 紅1下仔烏，看--起-來真傷心e5 款，i 頭殼頂e5 hit 粒花苞soah hiong5-hiong5 倒栽--落-來，tu2 好kham3 著i e5 目chiu，實在是chiaN5 好笑，青青看一下，擋be7 tiau5，忽然間笑--出-來，na2 笑koh na2 流鼻水。",
          "Iau-koai3 keng3-jian5 khau3 kah pi2 Chheng-chheng koh-khah toa7-siann, ji5-chhiann2 khau3 kah kui-liap8 thau5-khak chit8-e7-a2 ang5 chit8-e7-a2 ou, khoann3--khi2-lai5 chin siong-sim e5 khoan2, i thau5-khak teng2 e5 hit liap8 hoe-pau soah hiong5-hiong5 to3-chai--loh8-lai5, tu2-ho2 kham3 tioh8 i e5 bak8-chiu, sit8-chai7 si7 chiann5 ho2-chhio3, Chheng-chheng khoann3 chit8-e7, tong3 be7 tiau5, hut-jian5-kan chhio3--chhut-lai5, na2 chhio3 koh na2 lau5 phinn7-chui2."
        ],
        [
          "「Ah！你笑--a！Chiok 好--e5。M7-thang koh 哭ou5-ou。」",
          "“Ah! Li2 chhio3--a! Chiok ho2--e5. M7-thang koh khau3 ou5-ou.”"
        ],
        [
          "「你是妖怪是--m7？」",
          "“Li2 si7 iau-koai3 si7--m7?”"
        ],
        [
          "「NO！NO！NO！我chiah m7 是妖怪--le。我是頂港有名聲，下港有出名，通世界上ian-tau5 e5 荷蘭豆精，我e5 豆名叫做佳演。我e5 親筆簽名相片ti7 菜市a2 內底，1上菜擔，就隨hou7 我e5 愛慕者搶了了，若買無我e5 性格相片e5 人，就會艱苦kah 食be7 落飯，khun3 be7 落眠。」",
          "“NO! NO! NO! Goa2 chiah m7 si7 iau-koai3--le. Goa2 si7 teng2-kang2 u7 mia5-siann, e7-kang2 u7 chhut-mia5, thong se3-kai3 siong7 ian-tau5 e5 ho-lan-tau7-cheng, goa2 e5 tau7-mia5 kio3-cho3 ka-ian2. Goa2 e5 chhin-pit chhiam-mia5 siong3-phinn3 ti7 chhai3-chhi7-a2 lai7-te2, 1 chiunn7 chhai3-tann3, to7 sui5 hou7 goa2 e5 ai3-bou7-chia2 chhiunn2 liau2-liau2, na7 be2 bo5 goa2 e5 seng3-keh siong3-phinn3 e5 lang5, to7 e7 kan-khou2 kah chiah8 be7 loh8 png7, khun3 be7 loh8 bin5.”"
        ],
        [
          "妖怪嘴na2 講，手na2 比，嘴noa7 na2 噴，身軀na2 跳，boe7-su i是世界e5 大明星kang7 款，架勢十足，愈講愈續嘴，頭頂hit 粒花苞，soah 開做1蕊紅kong3-kong3 e5 花，而且愈開愈大蕊。青青感覺真趣味，目chiu 金金看i頭頂hit 蕊神奇e5 花。",
          "Iau-koai3 chhui3 na2 kong2, chhiu2 na2 pi2, chhui3-noa7 na2 phun3, sin-khu na2 thiau3, boe7-su i si7 se3-kai3 e5 toa7-beng5-chhenn kang7-khoan2, ke3-se3 chap8-chiok, ju2 kong2 ju2 soa3-chhui3, thau5-teng2 hit liap8 hoe-pau, soah khui cho3 chit8 lui2 ang5-kong3-kong3 e5 hoe, ji5-chhiann2 ju2 khui ju2 toa7-lui2. Chheng-chheng kam2-kak chin chhu3-bi7, bak8-chiu kim-kim khoann3 i thau5-teng2 hit lui2 sin5-ki5 e5 hoe."
        ],
        [
          "「你今a2日有福氣會tang3 熟sai7--我，che long2 ai3 感謝你e5 ma-ma，因為i是我…i是我…i是我e5 青梅竹馬，想be7 到i竟然會嫁hou7 你e5 a-pa，我tak8-pai2 若想著che，我就……」",
          "“Li2 kin-a2-jit8 u7 hok-khi3 e7-tang3 sek8-sai7--goa2, che long2 ai3 kam2-sia7 li2 e5 ma-ma, in-ui7 i si7 goa2... i si7 goa2... i si7 goa2 e5 chheng-mui5-tek-ma2, siunn7 be7 kau3 i keng3-jian5 e7 ke3 hou7 li2 e5 a-pa, goa2 tak8-pai2 na7 siunn7 tioh8 che, goa2 to7......”"
        ],
        [
          "「Ah！你頭頂e5 花lian--去-a。」",
          "“Ah! Li2 thau5-teng2 e5 hoe lian--khi3-a.”"
        ],
        [
          "青青想be7 到荷蘭豆精竟然比i koh-khah 愛哭，而且i 若哭，頭頂e5 花就會倒栽--落-來，kham3 ti7 i e5 目chiu 前，實在是真好笑。青青m7 知iaN2 siaN2-mih8 號做「青梅竹馬」，i chiah 5歲nia7-nia7，m7-koh i 感覺荷蘭豆精chiok 苦憐--e5，哭kah hiah-nih8 傷心。",
          "Chheng-chheng siunn7 be7 kau3 ho-lan-tau7-cheng keng3-jian5 pi2 i koh-khah ai3-khau3, ji5-chhiann2 i na7 khau3, thau5-teng2 e5 hoe to7 e7 to3-chai--loh8-lai5, kham3 ti7 i e5 bak8-chiu cheng5, sit8-chai7 si7 chin ho2-chhio3. Chheng-chheng m7 chai-iann2 siann2-mih8 ho7-cho3 “chheng-mui5-tek-ma2”, i chiah 5 hoe3 nia7-nia7, m7-koh i kam2-kak ho-lan-tau7-cheng chiok khou2-lian5--e5, khau3 kah hiah-nih8 siong-sim."
        ],
        [
          "「Oe2！你mai3 koh 哭--a-lah！若無，我beh koh 哭--a ou5-ou。你nah 會知iaN2 我叫青青？我nah 會ti7 這個所在？我想beh tng2 去chhoe7 我e5 pa-pa kap ma-ma。」荷蘭豆精無leh 哭了後，頭頂e5 花koh 變做1粒花苞--a，實在是真厲害。I頭殼khi 孤peng5，手骨giu2 頷頸hit 隻大紅e5 蝶a2。",
          "“Oe2! Li2 mai3 koh khau3--a-lah! Na7 bo5, goa2 beh koh khau3--a ou5-ou. Li2 nah e7 chai-iann2 goa2 kio3 Chheng-chheng? Goa2 nah e7 ti7 chit e5 sou2-chai7? Goa2 siunn7 beh tng2 khi3 chhoe7 goa2 e5 pa-pa kap ma-ma.” Ho-lan-tau7-cheng bo5 leh khau3 liau2-au7, thau5-teng2 e5 hoe koh pian3-cho3 chit8 liap8 hoe-pau--a, sit8-chai7 si7 chin li7-hai7. I thau5-khak khi kou-peng5, chhiu2-kut giu2 am7-kun2 hit chiah toa7-ang5 e5 iah8-a2."
        ],
        [
          "「Oa5-a2！你這隻蝶a2 是真--e5 neh！竟然會tang3 si3-koe3 飛。」",
          "“Oa5-a2! Li2 chit chiah iah8-a2 si7 chin--e5 neh! Keng3-jian5 e7-tang3 si3-koe3 poe.”"
        ],
        [
          "「到taN 你chiah 知，我是真厲害e5 荷蘭豆精ah。I m7-na7 會hiau2 飛，i koh 會hiau2 講話ou5-ou。」",
          "“Kau3 tann li2 chiah chai, goa2 si7 chin li7-hai7 e5 ho-lan-tau7-cheng ah. I m7-na7 e7-hiau2 poe, i koh e7-hiau2 kong2-oe7 ou5-ou.”"
        ],
        [
          "「是--a，我是天下第一大美蝶ou5-ou。我叫鳳凰。怎樣，你有kah 意--無？」",
          "“Si7--a, goa2 si7 thian-ha7 te7-it toa7-bi2-iah8 ou5-ou. Goa2 kio3 Hong7-hong5. Choann2-iunn7, li2 u7 kah-i3--bo5?”"
        ],
        [
          "青青本來就真愛看美麗e5 蝶a2 si3-koe3 飛，想be7 到，蝶a2 會na2 跳舞na2 kap i 講話，今a2日chai2 起實在真奇怪。",
          "Chheng-chheng pun2-lai5 to7 chin ai3 khoann3 bi2-le7 e5 iah8-a2 si3-koe3 poe, siunn7 be7 kau3, iah8-a2 e7 na2 thiau3-bu2 na2 kap i kong2-oe7, kin-a2-jit8 chai2-khi2 sit8-chai7 chin ki5-koai3."
        ],
        [
          "蝶a2 na2 整理i 幼秀e5 鬚，na2 講：",
          "Iah8-a2 na2 cheng2-li2 i iu3-siu3 e5 chhiu, na2 kong2:"
        ],
        [
          "「佳演，你be7-sai2 tiaN7-tiaN7 chiah 早就ka7 我叫起床--lah！An2-ni 會破害著我寶貴e5 美容時間neh。」",
          "“Ka-ian2, li2 be7-sai2 tiann7-tiann7 chiah cha2 to7 ka7 goa2 kio3 khi2-chhng5--lah! An2-ni e7 pho3-hai7 tioh8 goa2 po2-kui3 e5 bi2-iong5 si5-kan neh.”"
        ],
        [
          "「好--lah！你都已經世界第一sui2--a，nah tioh8計較hiah che7。」",
          "“Ho2--lah! Li2 to i2-keng se3-kai3 te7-it sui2--a, nah tioh8 ke3-kau3 hiah che7.”"
        ],
        [
          "「你kam2 無聽古早人講--過，人無千日好，蝶無百日sui2。」",
          "“Li2 kam2 bo5 thiann kou2-cha2-lang5 kong2--koe3, lang5 bo5 chhian-jit8 ho2, iah8 bo5 pah-jit8 sui2.”"
        ],
        [
          "蝶a2 氣kah 頭頂e5 鬚khiu5 做1丸。荷蘭豆精趕緊講：",
          "Iah8-a2 khi3 kah thau5-teng2 e5 chhiu khiu5 cho3 chit8 oan5. Ho-lan-tau7-cheng koann2-kin2 kong2:"
        ],
        [
          "「失禮--lah！你m7-thang 受氣--lah，若無，你面頂e5 皺痕會愈來愈明顯ou5-ou。我想beh 請教--你，kam2 知iaN2 青青thau3 早nah 會倒tiam3 我e5 荷蘭豆田內底khun3--le？」",
          "“Sit-le2--lah! Li2 m7-thang siu7-khi3--lah, na7 bo5, li2 bin7-teng2 e5 jiau5-hun5 e7 ju2 lai5 ju2 beng5-hian2 ou5-ou. Goa2 siunn7 beh chheng2-kau3--li2, kam2 chai-iann2 Chheng-chheng thau3-cha2 nah e7 to2 tiam3 goa2 e5 ho-lan-tau7-chhan5 lai7-te2 khun3--le?”"
        ],
        [
          "蝶a2 e5 鬚koh chhun 長--去，i 飛過來hioh ti7 青青e5 手心，koh 整理1下a2 i e5 鬚。I講：",
          "Iah8-a2 e5 chhiu koh chhun tng5--khi3, i poe koe3 lai5 hioh ti7 Chheng-chheng e5 chhiu2-sim, koh cheng2-li2 chit8-e7-a2 i e5 chhiu. I kong2:"
        ],
        [
          "「青青，你真愛sui2，tioh8--無？你感覺是我khah sui2，iah 是你khah 美麗？」",
          "“Chheng-chheng, li2 chin ai3 sui2, tioh8--bo5? Li2 kam2-kak si7 goa2 khah sui2, iah si7 li2 khah bi2-le7?”"
        ],
        [
          "青青na2 笑na2 講：",
          "Chheng-chheng na2 chhio3 na2 kong2:"
        ],
        [
          "「青青khah sui2，你khah 美麗。」",
          "“Chheng-chheng khah sui2, li2 khah bi2-le7.”"
        ],
        [
          "「青青，a姨e5 話你tioh8-ai3 聽，你若是愛sui2，tioh8-ai3 照3 tng3 乖乖食飯，tak8 項菜long2 ai3 食，an2-ni 營養chiah 有夠，面肉chiah 會phong3 皮，皮膚chiah 會白phau-phau koh 幼mi-mi，你chiah 會愈來愈sui2，愈來愈得人疼惜ou5-ou。我問--你，你是m7 是tiaN7-tiaN7 long2 m7 肯好好a2 食飯？時常long2 無愛食菜？」蝶a2 用溫柔e5 眼神看青青，青青tiam7-tiam7 m7 講話，面結kui 丸。蝶a2 繼續講：",
          "“Chheng-chheng, a-i5 e5 oe7 li2 tioh8-ai3 thiann, li2 na7 si7 ai3 sui2, tioh8-ai3 chiau3 3 tng3 koai-koai chiah8-png7, tak8-hang7 chhai3 long2 ai3 chiah8, an2-ni eng5-iong2 chiah u7-kau3, bin7-bah chiah e7 phong3-phoe5, phoe5-hu chiah e7 peh8-phau-phau koh iu3-mi-mi, li2 chiah e7 ju2 lai5 ju2 sui2, ju2 lai5 ju2 tit lang5 thiann3-sioh ou5-ou. Goa2 mng7--li2, li2 si7 m7 si7 tiann7-tiann7 long2 m7 kheng2 ho2-ho2-a2 chiah8-png7? Si5-siong5 long2 bo5-ai3 chiah8 chhai3?” Iah8-a2 iong7 un-jiu5 e5 gan2-sin5 khoann3 Chheng-chheng, Chheng-chheng tiam7-tiam7 m7 kong2-oe7, bin7 kiat kui-oan5. Iah8-a2 ke3-siok8 kong2:"
        ],
        [
          "「你昨暗食暗tng3 e5 時chun7，飯kam2 有食完？」",
          "“Li2 cha-am3 chiah8 am3-tng3 e5 si5-chun7, png7 kam2 u7 chiah8 oan5?”"
        ],
        [
          "「但是，青青食be7 落--去-a，無好食--a。青青感覺糖a2 khah 好食--a。」",
          "“Tan7-si7, Chheng-chheng chiah8 be7 loh8--khi3-a, bo5 ho2-chiah8--a. Chheng-chheng kam2-kak thng5-a2 khah ho2-chiah8--a.”"
        ],
        [
          "青青感覺chiok 委曲--e5，i e5 嘴唇翹kah 會tang3 掛5斤豬肉。蝶a2 繼續講：",
          "Chheng-chheng kam2-kak chiok ui2-khut--e5, i e5 chhui3-tun5 khiau3 kah e7-tang3 koa3 5 kin ti-bah. Iah8-a2 ke3-siok8 kong2:"
        ],
        [
          "「你昨暗食飯e5 時chun7，m7-na7 無ka7 飯食完，koh phak ti7 桌頂哭kah 真委曲e5 款，而且koh 趁ma-ma kap pa-pa 無注意e5 時chun7，偷偷a2 ka7 a-ma2 kap a公種e5 荷蘭豆倒落去pun3-so3 桶內底，koh 騙ma-ma，講你食了去--a，結果去hou7 ma-ma 發現，tioh8--無？」",
          "“Li2 cha-am3 chiah8-png7 e5 si5-chun7, m7-na7 bo5 ka7 png7 chiah8 oan5, koh phak ti7 toh-teng2 khau3 kah chin ui2-khut e5 khoan2, ji5-chhiann2 koh than3 ma-ma kap pa-pa bo5 chu3-i3 e5 si5-chun7, thau-thau-a2 ka7 a-ma2 kap a-kong cheng3 e5 ho-lan-tau7 to3 loh8 khi3 pun3-so3-thang2 lai7-te2, koh phian3 ma-ma, kong2 li2 chiah8 liau2 khi3--a, kiat-ko2 khi3 hou7 ma-ma hoat-hian7, tioh8--bo5?”"
        ],
        [
          "「SiaN2-mih8！Ka7 我青翠e5 同胞偷倒掉，苦憐e5 荷蘭豆，悲哀e5 荷蘭豆--ou！」荷蘭豆精na2 唱哭調a2，na2 拭 i e5 目屎，i 頭頂e5 花苞koh kham3 ti7 i e5 目chiu 前--a。",
          "“Siann2-mih8! Ka7 goa2 chhenn-chhui3 e5 tong5-pau thau to3 tiau7, khou2-lian5 e5 ho-lan-tau7, pi-ai e5 ho-lan-tau7--ou!” Ho-lan-tau7-cheng na2 chhiunn3 khau3-tiau7-a2, na2 chhit i e5 bak8-sai2, i thau5-teng2 e5 hoe-pau koh kham3 ti7 i e5 bak8-chiu cheng5--a."
        ],
        [
          "蝶a2 nah 會chiah 厲害，siaN2-mih tai7-chi3 long2 知--le？青青想著昨暗ma-ma 受氣e5 話：",
          "Iah8-a2 nah e7 chiah li7-hai7, siann2-mih tai7-chi3 long2 chai--le? Chheng-chheng siunn7 tioh8 cha-am3 ma-ma siu7-khi3 e5 oe7:"
        ],
        [
          "「你實在chiok tho2-che3--e5，koh 講peh8-chhat8，tak8 日食飯long2 tioh8-ai3 食2、3點鐘，chiok 討厭--e5！Ma-ma kap pa-pa 無愛愛--你-a，beh ka7 你liah8 去路邊送hou7 別人做kiaN2。」結果青青kang7 款馬上大聲ma3-ma3-hau2，na2 哭na2 睏--去，想be7 到thau3 早1醒--來，ka-ki7 竟然無倒ti7 房間內e5 眠床頂，soah ti7 1個生份e5 田園，kam2 講ma-ma 真正無愛tih8--i-a？青青驚1下，koh 大聲hau2--出-來-a。",
          "“Li2 sit8-chai7 chiok tho2-che3--e5, koh kong2 peh8-chhat8, tak8-jit8 chiah8-png7 long2 tioh8-ai3 chiah8 2, 3 tiam2-cheng, chiok tho2-ia3--e5! Ma-ma kap pa-pa bo5-ai3 ai3--li2-a, beh ka7 li2 liah8 khi3 lou7-pinn sang3 hou7 pat8-lang5 cho3 kiann2.” Kiat-ko2 Chheng-chheng kang7-khoan2 ma2-siong7 toa7-siann ma3-ma3-hau2, na2 khau3 na2 khun3--khi3, siunn7 be7 kau3 thau3-cha2 1 chhenn2--lai5, ka-ki7 keng3-jian5 bo5 to2 ti7 pang5-keng lai7 e5 bin5-chhng5-teng2, soah ti7 1 e5 chhenn-hun7 e5 chhan5-hng5, kam2 kong2 ma-ma chin-chiann3 bo5-ai3 tih8--i-a? Chheng-chheng kiann chit8-e7, koh toa7-siann hau2--chhut-lai5-a."
        ],
        [
          "「Nah會koh leh 哭？青青，你mai3 哭--lah，我變魔術hou7 你看，好--無？」",
          "“Nah e7 koh leh khau3? Chheng-chheng, li2 mai3 khau3--lah, goa2 pian3 mou5-sut8 hou7 li2 khoann3, ho2--bo5?”"
        ],
        [
          "荷蘭豆精上驚gin2-a2 哭，i kap 蝶a2 開始冤家，i 怪蝶a2 講話siuN 坦白，i 講青青chiah 5歲，gin2-a2 無愛食飯是正常e5 tai7-chi3，蝶a2 chiok 受氣，i 鬚na2 捲na2 罵講：",
          "Ho-lan-tau7-cheng siong7 kiann gin2-a2 khau3, i kap iah8-a2 khai-si2 oan-ke, i koai3 iah8-a2 kong2-oe7 siunn than2-peh8, i kong2 Chheng-chheng chiah 5 hoe3, gin2-a2 bo5-ai3 chiah8-png7 si7 cheng3-siong5 e5 tai7-chi3, iah8-a2 chiok siu7-khi3, i chhiu na2 kng2 na2 me7 kong2:"
        ],
        [
          "「你實在是chiok 無原則e5 荷蘭豆neh，tu2-chiah是toh 1莢荷蘭豆leh 唱哭調a2？是你叫我ka7 青青講--e5 neh。I e5 ma-ma 無愛--i-a，講beh ka7 i 送hou7 你飼，你kam2 m7 知？」",
          "“Li2 sit8-chai7 si7 chiok bo5 goan5-chek e5 ho-lan-tau7 neh, tu2-chiah si7 toh chit8 ngeh ho-lan-tau7 leh chhiunn3 khau3-tiau7-a2? Si7 li2 kio3 goa2 ka7 Chheng-chheng kong2--e5 neh. I e5 ma-ma bo5-ai3--i-a, kong2 beh ka7 i sang3 hou7 li2 chhi7, li2 kam2 m7 chai?”"
        ],
        [
          "蝶a2 氣1下，一去不回，做i 飛走。",
          "Iah8-a2 khi3 chit8-e7, it-khi3-put-hoe5, cho3 i poe chau2."
        ],
        [
          "荷蘭豆精1聽著青青beh 送hou7--i，i看著愛哭e5 青青，koh 想起i ka7 荷蘭豆tan3 落去pun3-so3 桶e5 tai7-chi3，心肝頭驚kah m7知beh an2-choaN2 chiah 好，ma7 坐ti7 青青邊--a2 e5 稻草頂哭--起-來。",
          "Ho-lan-tau7-cheng 1 thiann tioh8 Chheng-chheng beh sang3 hou7--i, i khoann3 tioh8 ai3-khau3 e5 Chheng-chheng, koh siunn7-khi2 i ka7 ho-lan-tau7 tan3 loh8 khi3 pun3-so3-thang2 e5 tai7-chi3, sim-koann-thau5 kiann kah m7 chai beh an2-choann2 chiah ho2, ma7 che7 ti7 Chheng-chheng pinn--a2 e5 tiu7-chhau2 teng2 khau3--khi2-lai5."
        ],
        [
          "*   *   *   *   *   *",
          "*   *   *   *   *   *"
        ],
        [
          "時間過了真慢，燒烘烘e5 日光照落荷蘭豆田，ma7 照ti7 青青kap 荷蘭豆精e5 腹肚，in 2個哭kah khun3--去-a。天頂有1片親像荷蘭豆精e5 雲飄--過-去。忽然間，有1個聲音愈來愈大聲，愈來愈明顯：",
          "Si5-kan koe3 liau2 chin ban7, sio-hong-hong e5 jit8-kng chhio7 loh8 ho-lan-tau7-chhan5, ma7 chhio7 ti7 Chheng-chheng kap ho-lan-tau7-cheng e5 pak-tou2, in 2 e5 khau3 kah khun3--khi3-a. Thinn-teng2 u7 chit8 phinn3 chhin-chhiunn7 ho-lan-tau7-cheng e5 hun5 phiau--koe3-khi3. Hut-jian5-kan, u7 1 e5 siann-im ju2 lai5 ju2 toa7-siann, ju2 lai5 ju2 beng5-hian2:"
        ],
        [
          "「Ku-lu！Ku-lu！Ku-lu！」",
          "“Ku-lu! Ku-lu! Ku-lu!”"
        ],
        [
          "到底是siaN2-mih 聲--le？Ah！原來是青青kap 荷蘭豆精e5 腹肚leh 講話。",
          "Tau3-te2 si7 siann2-mih siann--le? Ah! Goan5-lai5 si7 Chheng-chheng kap ho-lan-tau7-cheng e5 pak-tou2 leh kong2-oe7."
        ],
        [
          "「荷蘭豆精，我腹肚chiok 疼--e5-lah！」",
          "“Ho-lan-tau7-cheng, goa2 pak-tou2 chiok thiann3--e5-lah!”"
        ],
        [
          "青青1醒--來，就ka7 腹肚phong2--le，koh 開始哭--a。荷蘭豆精看i an2-ni，心內真tioh8 驚，i問講：",
          "Chheng-chheng 1 chhenn2--lai5, to7 ka7 pak-tou2 phong2--le, koh khai-si2 khau3--a. Ho-lan-tau7-cheng khoann3 i an2-ni, sim-lai7 chin tioh8-kiann, i mng7 kong2:"
        ],
        [
          "「是an2-choaN2 nah 會腹肚疼？」",
          "“Si7 an2-choann2 nah e7 pak-tou2 thiann3?”"
        ],
        [
          "「青青腹肚iau--lah！」",
          "“Chheng-chheng pak-tou2 iau--lah!”"
        ],
        [
          "青青na2 講目屎na2 lian3--落-來，荷蘭豆精感覺愛笑，原來是腹肚iau，害i緊張一下。",
          "Chheng-chheng na2 kong2 bak8-sai2 na2 lian3--loh8-lai5, ho-lan-tau7-cheng kam2-kak ai3-chhio3, goan5-lai5 si7 pak-tou2 iau, hai7 i kin2-tiunn chit8-e7."
        ],
        [
          "「我有荷蘭豆莢，chiaN5 青翠，生食真好，我long2 是食che 大han3--e5 ou5-ou。」",
          "“Goa2 u7 ho-lan-tau7-ngeh, chiann5 chhenn-chhui3, chhenn-chiah8 chin ho2, goa2 long2 si7 chiah8 che toa7-han3--e5 ou5-ou.”"
        ],
        [
          "青青看著青geng3-geng3 e5 荷蘭豆莢，馬上ka7 嘴唇掩--起-來，i上驚青色e5 菜。",
          "Chheng-chheng khoann3 tioh8 chhenn-geng3-geng3 e5 ho-lan-tau7-ngeh, ma2-siong7 ka7 chhui3-tun5 am--khi2-lai5, i siong7 kiann chhenn-sek e5 chhai3."
        ],
        [
          "「Mai3 an2-ni--lah，我無騙--你，che 真好食，內面有魔法ou5-ou。」",
          "“Mai3 an2-ni--lah, goa2 bo5 phian3--li2, che chin ho2-chiah8, lai7-bin7 u7 mou5-hoat ou5-ou.”"
        ],
        [
          "「魔法？食了kam2 會變做小魔女？」",
          "“Mou5-hoat? Chiah8 liau2 kam2 e7 pian3 cho3 sio2-mou5-lu2?”"
        ],
        [
          "本來荷蘭豆精是chhin3-chhai2 講講--e5，chit-ma2 i 只好ka7 i chhau3-toaN7 e5 本事展--出-來。",
          "Pun2-lai5 ho-lan-tau7-cheng si7 chhin3-chhai2 kong2 kong2--e5, chit-ma2 i chi2-ho2 ka7 i chhau3-toann7 e5 pun2-su7 tian2--chhut-lai5."
        ],
        [
          "「到taN 你chiah 知，che 荷蘭豆莢是集日月精華所提煉--出-來e5 寶貝，小兄哥食了會變ian-tau5，小姑娘食了會變美麗。用講--e5 不如用看--e5，來！目chiu peh hou7 金，看詳細，聽明白。」",
          "“Kau3 tann li2 chiah chai, che ho-lan-tau7-ngeh si7 chip8 jit8-goeh8 cheng-hoa5 sou2 the5-lian7--chhut-lai5 e5 po2-poe3, sio2-hiann-ko chiah8 liau2 e7 pian3 ian-tau5, sio2-kou-niu5 chiah8 liau2 e7 pian3 bi2-le7. Iong7 kong2--e5 put-ju5 iong7 khoann3--e5, lai5! Bak8-chiu peh hou7 kim, khoann3 siong5-se3, thiann beng5-pek8.”"
        ],
        [
          "荷蘭豆精真正會hiau2 變魔法neh。I頭殼頂e5 花苞慢慢a2 開做1蕊藍色e5 花，花心有金色e5 花粉，一直飛--出-來，掖tui3 青青e5 目chiu 前去。忽然間，頭前e5 天頂變做1個大舞台。",
          "Ho-lan-tau7-cheng chin-chiann3 e7-hiau2 pian3 mou5-hoat neh. I thau5-khak teng2 e5 hoe-pau ban7-ban7-a2 khui cho3 chit8 lui2 na5-sek e5 hoe, hoe-sim u7 kim-sek e5 hoe-hun2, it-tit8 poe--chhut-lai5, ia7 tui3 Chheng-chheng e5 bak8-chiu cheng5 khi3. Hut-jian5-kan, thau5-cheng5 e5 thinn-teng2 pian3-cho3 1 e5 toa7-bu2-tai5."
        ],
        [
          "「各位親愛e5 觀眾朋友，歡迎lin2 繼續ka7 gun2 捧場，收看阮e5【荷蘭豆劇場】，今a2日beh 演出--e5 是【荷蘭豆e5 一生】，敬請多多指教。」",
          "“Kok-ui7 chhin-ai3 e5 koan-chiong3 peng5-iu2, hoan-geng5 lin2 ke3-siok8 ka7 gun2 phang5-tiunn5, siu-khoann3 goan2 e5 [ho-lan-tau7 kiok8-tiunn5], kin-a2-jit8 beh ian2-chhut--e5 si7 [ho-lan-tau7 e5 it-seng], keng3-chhiann2 to-to-chi2-kau3.”"
        ],
        [
          "荷蘭豆精竟然ti7 天頂leh 主持節目，青青感覺真厲害。Ah，有1粒荷蘭豆仁ti7 台a2 頂na2 lian3 na2 念歌：",
          "Ho-lan-tau7-cheng keng3-jian5 ti7 thinn-teng2 leh chu2-chhi5 chiat-bok8, Chheng-chheng kam2-kak chin li7-hai7. Ah, u7 chit8 liap8 ho-lan-tau7-jin5 ti7 tai5-a2-teng2 na2 lian3 na2 liam7-koa:"
        ],
        [
          "「Gun2 是1粒上青e5 荷蘭豆仁，身軀圓滾滾真古錐，皮膚幼mi-mi 會發光。我有真厲害的魔法，若是ka7 我種落塗底，hou7 我日光kap 水分，我就會tang3 變魔術hou7 lin2 看。」",
          "“Gun2 si7 chit8 liap8 siong7 chhenn e5 ho-lan-tau7-jin5, sin-khu  inn5-kun2-kun2 chin kou2-chui, phoe5-hu iu3-mi-mi e7 hoat-kng. Goa2 u7 chin li7-hai7 e5 mou5-hoat, na7 si7 ka7 goa2 cheng3 loh8 thou5-te2, hou7 goa2 jit8-kng kap chui2-hun, goa2 to7 e7-tang3 pian3 mou5-sut8 hou7 lin2 khoann3.”"
        ],
        [
          "荷蘭豆仁na2 講na2 puh芽，荷蘭豆精ti7 邊--a2 沃水，日頭用溫柔e5 光線照ti7 豆芽身上。青青ti7 豆芽e5 身上看著五彩e5 光影，豆芽歡喜kah ti7 風中輕輕搖動。",
          "Ho-lan-tau7-jin5 na2 kong2 na2 puh-ge5, ho-lan-tau7-cheng ti7 pinn--a2 ak-chui2, jit8-thau5 iong7 un-jiu5 e5 kng-soann3 chhio7 ti7 tau7-ge5 sin-siong7. Chheng-chheng ti7 tau7-ge5 e5 sin-siong7 khoann3 tioh8 ngou2-chhai2 e5 kng-iann2, tau7-ge5 hoann-hi2 kah ti7 hong tiong khin-khin io5-tang7."
        ],
        [
          "日頭漸漸沈落地平線，天色一phian3暗bin5-bong，豆芽已經leh 眠夢--lou。無joa7 久，月娘飛上天--a，i 發出銀色e5 柔光，ti7 夜風--nih，用i e5 眼神un-un-a2 搓豆芽e5 幼葉，荷蘭豆葉就an2-ni 愈來愈大，愈來愈青翠，1蕊1蕊粉白色e5 荷蘭豆花開滿豆叢，五彩e5 蝶a2 ti7 花叢飛來飛去，天色漸漸光。",
          "Jit8-thau5 chiam7-chiam7 tim5 loh8 te7-peng5-soann3, thinn-sek chit8 phian3 am3-bin5-bong, tau7-ge5 i2-keng leh bin5-bang7--lou. Bo5 joa7 ku2, goeh8-niu5 poe chiunn7 thinn--a, i hoat chhut gin5-sek e5 jiu5-kng, ti7 ia7-hong--nih, iong7 i e5 gan2-sin5 un-un-a2 so tau7-ge5 e5 iu3-hioh8, ho-lan-tau7-hioh8 to7 an2-ni ju2 lai5 ju2 toa7, ju2 lai5 ju2 chhenn-chhui3, chit8 lui2 chit8 lui2 hun2-peh8-sek e5 ho-lan-tau7-hoe khui-moa2 tau7-chang5, ngou2-chhai2 e5 iah8-a2 ti7 hoe-chang5 poe lai5 poe khi3, thinn-sek chiam7-chiam7 kng."
        ],
        [
          "「Oa5-a2！荷蘭豆莢生kah kui 田園，今年又koh 是大豐收。我來試食1莢看mai7--le。」",
          "“Oa5-a2! Ho-lan-tau7-ngeh senn kah kui chhan5-hng5, kin-ni5 iu7-koh si7 toa7-hong-siu. Goa2 lai5 chhi3-chiah8 chit8 ngeh khoann3 mai7--le.”"
        ],
        [
          "荷蘭豆精ka7 豆莢食--落-去，i 頭頂e5 花苞馬上開做1蕊金光閃閃e5 花，青青感覺荷蘭豆莢實在是真厲害，充滿魔力。I開始後悔ka-ki7 過去所做--e5，i無應該ka7 荷蘭豆莢偷倒掉，而且koh 欺騙ma-ma。",
          "Ho-lan-tau7-cheng ka7 tau7-ngeh chiah8--loh8-khi3, i thau5-teng2 e5 hoe-pau ma2-siong7 khui cho3 chit8 lui2 kim-kong siam2-siam2 e5 hoe, Chheng-chheng kam2-kak ho-lan-tau7-ngeh sit8-chai7 si7 chin li7-hai7, chhiong-moa2 mou5-lek8. I khai-si2 hio7-hoe2 ka-ki7 koe3-khi3 sou2 cho3--e5, i bo5 eng-kai ka7 ho-lan-tau7-ngeh thau to3 tiau7, ji5-chhiann2 koh khi-phian3 ma-ma."
        ],
        [
          "「我腹肚chiok iau--e5，kam2 會sai2 食你種e5 荷蘭豆莢--le？」",
          "“Goa2 pak-tou2 chiok iau--e5, kam2 e7-sai2 chiah8 li2 cheng3 e5 ho-lan-tau7-ngeh--le?”"
        ],
        [
          "「當然ma7 會tang3。」",
          "“Tong-jian5 ma7 e7-tang3.”"
        ],
        [
          "荷蘭豆精e5 荷蘭豆莢實在太好食--a，青青愈食愈續嘴，這時chun7，有1個魔法發生--a！",
          "Ho-lan-tau7-cheng e5 ho-lan-tau7-ngeh sit8-chai7 thai3 ho2-chiah8--a, Chheng-chheng ju2 chiah8 ju2 soa3-chhui3, chit si5-chun7, u7 1 e5 mou5-hoat hoat-seng--a!"
        ],
        [
          "「Ah！荷蘭豆精！我會hiau2 飛--a！你看，我e5 身軀有1對chiok sui2 e5 金翅neh。我會hiau2 飛--a！」",
          "“Ah! Ho-lan-tau7-cheng! Goa2 e7-hiau2 poe--a! Li2 khoann3, goa2 e5 sin-khu u7 chit8 tui3 chiok sui2 e5 kim-sit neh. Goa2 e7-hiau2 poe--a!”"
        ],
        [
          "青青真歡喜，親像1隻迷人e5 蝶a2，i ti7 荷蘭豆叢e5 花蕊頂面跳舞，日光照落i e5 身軀，看--起-來na2 像是五彩e5 小天使。",
          "Chheng-chheng chin hoann-hi2, chhin-chhiunn7 chit8 chiah be5-lang5 e5 iah8-a2, i ti7 ho-lan-tau7-chang5 e5 hoe-lui2 teng2-bin7 thiau3-bu2, jit8-kng chhio7 loh8 i e5 sin-khu, khoann3--khi2-lai5 na2-chhiunn7 si7 ngou2-chhai2 e5 sio2-thian-sai3."
        ],
        [
          "*   *   *   *   *   *",
          "*   *   *   *   *   *"
        ],
        [
          "「Oe2！青青！日頭照kha-chhng--lou！你是beh khun3 到siaN2-mih 時chun7。青青！緊起--來-lah！上課beh be7 赴--lou。」",
          "“Oe2! Chheng-chheng! Jit8-thau5 chhio7 kha-chhng--lou! Li2 si7 beh khun3 kau3 siann2-mih si5-chun7. Chheng-chheng! Kin2 khi2--lai5-lah! Siong7-kho3 beh be7-hu3--lou.”"
        ],
        [
          "青青大力peng2 1下身軀，oat8 頭繼續做i e5 眠夢。",
          "Chheng-chheng toa7-lat8 peng2 chit8-e7 sin-khu, oat8-thau5 ke3-siok8 cho3 i e5 bin5-bang7."
        ],
        [
          "「愛睏蟲！好！我ai3 用特別e5 手段chiah 會tang3。我m7 信叫你叫be7 起--來。我beh ngiau 你e5 鼻a2--lou ou5-ou。」",
          "“Ai3-khun3-thang5! Ho2! Goa2 ai3 iong7 tek8-piat8 e5 chhiu2-toann7 chiah e7-tang3. Goa2 m7 sin3 kio3 li2 kio3 be7 khi2--lai5. Goa2 beh ngiau li2 e5 phinn7-a2--lou ou5-ou.”"
        ],
        [
          "「Ah…hah-chhiuN3！Hah-chhiuN3！Ah！Che 是siaN2-mih 所在--le？荷蘭豆精--le？」",
          "“Ah... hah-chhiunn3! Hah-chhiunn3! Ah! Che si7 siann2-mih sou2-chai7--le? Ho-lan-tau7-cheng--le?”"
        ],
        [
          "「Gong7 gin2-a2，che 是lan2 tau--a，你iau2-koh leh ham7 眠是--m7？」",
          "“Gong7 gin2-a2, che si7 lan2 tau--a, li2 iau2-koh leh ham7-bin5 si7--m7?”"
        ],
        [
          "青青目chiu peh kah 金金金，oat8 頭看來看去，看著ma-ma kap pa-pa tng-leh 準備上班。",
          "Chheng-chheng bak8-chiu peh kah kim-kim-kim, oat8-thau5 khoann3 lai5 khoann3 khi3, khoann3 tioh8 ma-ma kap pa-pa tng-leh chun2-pi7 siong7-pan."
        ],
        [
          "「青！你khah 緊起--來-lah，若無，pa-pa kap ma-ma 就無愛愛--你-a，beh ka7 你送hou7 別人ou5-ou。」",
          "“Chheng! Li2 khah kin2 khi2--lai5-lah, na7 bo5, pa-pa kap ma-ma to7 bo5-ai3 ai3--li2-a, beh ka7 li2 sang3 hou7 pat8-lang5 ou5-ou.”"
        ],
        [
          "這時chun7，青青雙手ka7 ma-ma 攬tiau5-tiau5。",
          "Chit si5-chun7, Chheng-chheng siang-chhiu2 ka7 ma-ma lam2 tiau5-tiau5."
        ],
        [
          "「Ma-ma！青青chiok 愛pa-pa kap ma-ma neh！青青以後long2 會乖乖食飯，ma7 會愛食荷蘭豆莢，青青無愛送hou7 別人ou5-ou。」",
          "“Ma-ma! Chheng-chheng chiok ai3 pa-pa kap ma-ma neh! Chheng-chheng i2-au7 long2 e7 koai-koai chiah8-png7, ma7 e7 ai3 chiah8 ho-lan-tau7-ngeh, Chheng-chheng bo5-ai3 sang3 hou7 pat8-lang5 ou5-ou.”"
        ]
      ],
      "篇名": "愛哭青kap荷蘭豆精e5故事"
    }
  ]
}
