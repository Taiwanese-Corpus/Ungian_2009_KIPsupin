{
  "作者": "編輯室",
  "出版年": "1963",
  "出版者": "台灣教會公報社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "譯",
          "ek8"
        ],
        [
          "惠中kap惠英攏有儲蓄e5好習慣。In每星期都去郵政局，將媽媽hou7 in e5零用錢，抽一部份儲蓄起來。Ti7 beh過聖誕節 e5時，in攏真向望有一個手錶仔，就去郵政局領出一筆錢，然後去何叔叔e5錶仔店，各人買一個手錶仔來用。",
          "Hui7-tiong kap Hui7-eng long2 u7 thu2-thiok e5 ho2 sip8-koan3.  In mui2 seng-ki5 tou khi3 Iu5-cheng3-kiok8, chiong ma-ma hou7 in e5 leng5-iong7-chhian5, thiu chit8 pou7-hun7 thu2-thiok--khi2-lai5.  Ti7 beh ke3 Seng3-tan3-choeh e5 si5, in long2 chin ng3-bang7 u7 chit8 e5 chhiu2-pio2-a2, chiu7 khi3 Iu5-cheng3-kiok8 nia2 chhut chit8 pit chiN5, jian5-au7 khi3 Ho5 Chek-chek e5 pio2-a2-tiam3, kok lang5 boe2 chit8 e5 chhiu2-pio2-a2 lai5 eng7."
        ],
        [
          "In兩人攏是頭擺掛手錶仔e5，心中自然有講boe7出e5歡喜kap 快樂。尤其是惠英，食暗了，坐ti7客廳nih，真小心teh欣賞伊家己手nih e5錶仔。",
          "In nng7 lang5 long2 si7 thau5-pai2 koa3 chhiu2-pio2-a2 e5, sim-tiong chu7-jian5 u7 kong2 boe7 chhut e5 hoaN-hi2 kap khoai3-lok8.  Iu5-ki5 si7 Hui7-eng, chiah8 am3 liau2, che7 ti7 kheh-thiaN nih, chin sio2-sim teh him-siong2 i ka-ki7 chhiu2--nih e5 pio2-a2."
        ],
        [
          "「惠英」爸爸叫。",
          "“Hui7-eng” Pa-pa kio3."
        ],
        [
          "「是。」 惠英kiah8頭起來，歹勢歹勢微笑--一下。",
          "“Si7!”  Hui7-eng kiah8-thau5--khi2-lai5, phaiN2-se3 phaiN2-se3 bi5-chhio3 chit8-e7."
        ],
        [
          "「你知mah？一個上等e5 女人手錶，thang講是人類所會製造出來e5一個最細密、最精確，kap最有路用e5機器。」",
          "“Li2 chai mah?  Chit8 e5 siong7-teng2 e5 lu2-jin5 chhiu2-pio2, thang kong2 si7 jin5-lui7 sou2 oe7 che3-cho7--chhut-lai5 e5 chit8 e5 choe3 se3-bit8, choe3 cheng-khak, kap choe3 u7 lou7-eng7 e5 ki-khi3.”"
        ],
        [
          "「是mah！」Tu2 teh看報e5媽媽也感覺興趣起來。",
          "“Si7 mah!”  Tu2 teh khoaN3 po3 e5 ma-ma ia7 kam2-kak heng3-chhu3 khi2--lai5."
        ],
        [
          "「Kiam2 m7是 mah？Ti7 親像一粒豆仔大e5錶仔殼nih，裝了100 外個機器e5物件。」爸爸解釋：「Chiah e5 機件中，有e5非常e5細。親像一個小絲釘，細到著有6萬個，才thang裝滿縫衫用e5指套。Chiah e5機器，雖然真細，總是hit個寸尺卻非常e5精密，有e5需要準確到一寸e5一萬分e5一。」",
          "“Kiam2 m7 si7 mah?  Ti7 chhin-chhiuN7 chit8 liap8 tau7-a2 toa7 e5 pio2-a2-khak nih, chng liau2 100 goa7 e5 ki-khi3 e5 mih8-kiaN7.”  Pa-pa kai2-sek: “Chiah e5 ki-kiaN7 tiong, u7 e5 hui-siong5 e5 soe3.  Chhin-chhiunn7 chit8 e5 sio2-si-teng, soe3 kau3 tioh8 u7 6 ban7 e5, chiah thang chng-moa2 pang5-saN iong7 e5 chi2-tho3.  Chiah e5 ki-khi3, sui-jian5 chin soe3, chong2-si7 hit e5 chhun3-chhioh khiok hui-siong5 e5 cheng-bit8, u7 e5 su-iau3 chun2-khak kau3 chit8 chhun3 e5 chit8 ban7 hun e5 chit8.”"
        ],
        [
          "逐家聽了攏驚起來。過了一時仔，惠中問：「爸爸！請ka7阮講，是誰發明錶仔--e5？」",
          "Tai7-ke thiaN liau2 long2 kiaN--khi2-lai5.  Ke3 liau2 chit8-si5-a2, Hui7-tiong mng7: “Pa-pa!  ChhiaN2 ka7 goan2 kong2, chi7-chui7 hoat-beng5 pio2-a2--e5?”"
        ],
        [
          "爸爸想一下仔講：「這個問題是真oh-tit回答e5。意大利人、法國人kap德國人攏相爭講是in代先發明錶仔e5，in bat舉各種圖畫kap古冊來做證。不過ti7德國Bou7-ui5-khek城e5博物院nih，有收囥一個錶仔，是興林彼得，ti7 1520年做e5，大多數e5人認做伊是發明錶仔e5人。」",
          "Pa-pa siuN7 chit8-e7-a2 kong2: “Chit e5 bun7-toe5 si7 chin oh-tit hoe5-tap e5.  I3-tai7-li7 lang5, Hoat-kok lang5 kap Tek-kok lang5 long2 saN-chiN kong2 si7 in tai7-seng hoat-beng5 pio2-a2 e5; in bat ki2 kok chiong2 tou5-oe7 kap kou2-chheh lai5 choe3 cheng3. Put-ko3 ti7 Tek-kok Bou7-ui5-khek siaN5 e5 phok-but8-iN7 nih, u7 siu khng3 chit8 e5 pio2-a2, si7 Heng-lim5 Pi2-tek, ti7 1520 ni5 choe3 e5; tai7-to-sou3 e5 lang5 jin7 choe3 i si7 hoat-beng5 pio2-a2 e5 lang5."
        ],
        [
          "爸爸停tiap仔久koh接續講：「其實hit個早期e5錶仔就是會thang koaN7-tit e5小鐘。Hit時e5錶仔比現在較大，而且較笨，較重，boe7 thang帶ti7手nih，卻是掛ti7腰e5中間。因為興林彼得是 toa3 ti7努連堡，koh早期e5錶仔是卵形e5，人就叫伊做『努連堡卵』。」",
          "Pa-pa theng5 tiap-a2-ku2 koh chiap-soa3 kong2, “Ki5-sit8 hit e5 cha2-ki5 e5 pio2-a2 chiu7-si7 oe7 thang koaN7-tit e5 sio2-cheng.  Hit-si5 e5 pio2-a2 pi2 hian7-chai7 khah toa7, ji5-chhiaN2 khah pun7, khah tang7, boe7 thang toa3 ti7 chhiu2--nih, khiok si7 koa3 ti7 io e5 tiong-kan.  In-ui7 Heng-lim5 Pi2-tek si7 toa3 ti7 努連堡, koh cha2-ki5 e5 pio2-a2 si7 nng7-heng5 e5, lang5 chiu7 kio3 i choe3 `努連堡卵'.”"
        ],
        [
          "惠中問：「爸爸！我會記得何叔叔講，興林彼得是一個鎖匠，伊發明時鐘e5發條，著無？」",
          "Hui7-tiong mng7: “Pa-pa!  Goa2 oe7 ki3-tit Ho5 Chek-chek kong2, Heng-lim5 Pi2-tek si7 chit8 e5 so2-chhiuN7, i hoat-beng5 si5-cheng e5 hoat-tiau5, tioh8 bo5?”"
        ],
        [
          "爸爸應：「無錯！Ti7興林彼得iau2未發明發條以前，時鐘e5齒輪是倚靠重e5墜仔拖來振動e5。這種時鐘真大，較濟是掛ti7教堂抑是鐘塔，平常e5企家真少有人採用。總是tui3採用發條以後，工廠才thang製造較細e5鐘，最後才做成了錶仔。」",
          "Pa-pa in3: “Bo5 chho3!  Ti7 Heng-lim5 Pi2-tek iau2-be7 hoat-beng5 hoat-tiau5 i2-cheng5, si5-cheng e5 khi2-lun5 si7 oa2-kho3 tang7 e5 thui7-a2 thoa lai5 tin2-tang7 e5.  Chit chiong2 si5-cheng chin toa7, khah choe7 si7 koa3 ti7 kau3-tng5 a2 si7 cheng-thah, peng5-siong5 e5 khia7-ke chin chio2 u7 lang5 chhai2-iong7.  Chong2-si7 tui3 chhai2-iong7 hoat-tiau5 i2-au7, kang-chhiuN2 chiah thang che3-cho7 khah soe3 e5 cheng, choe3-au7 chiah choe3-chiaN5 liau2 pio2-a2.”"
        ],
        [
          "惠英問：「爸爸！甚mih8時間開始手有掛錶仔？」",
          "Hui7-eng mng7: “Pa-pa!  Sim2-mih8 si5-kan khai-si2 chhiu2 u7 koa3 pio2-a2?”"
        ],
        [
          "爸爸應：「這個問題，聽候我過幾日仔去圖書館借幾本冊來看，以後才koh詳細ka7 lin2講。」",
          "Pa-pa in3: “Chit e5 bun7-toe5, theng3-hau7 goa2 ke3 kui2-jit8-a2 khi3 tou5-su-koan2 chioh kui2 pun2 chheh lai5 khoaN3, i2-au7 chiah koh siong5-se3 ka7 lin2 kong2.”"
        ],
        [
          "（待續）",
          "(Thai7-siok8)"
        ]
      ],
      "篇名": "Pio2 e5 koo3-su7"
    }
  ]
}
