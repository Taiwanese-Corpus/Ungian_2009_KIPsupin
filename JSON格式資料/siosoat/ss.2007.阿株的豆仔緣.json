{
  "作者": "花蓮縣教育局",
  "出版年": "2007",
  "出版者": "花蓮縣教育局",
  "文類": "小說",
  "書名": "台語話本",
  "書寫系統": "漢羅",
  "資料": [
    {
      "段": [
        [
          "佇台灣有一个庄頭，",
          "Ti7 Tai5-uan5 u7 tsit8 e5 tsng-thau5,"
        ],
        [
          "蹛一个堅強樂觀的農家婦女，",
          "Tua3 tsit8 e5 kian-kiong5 lok8-kuan e5 long5-ka-hu7-lu2,"
        ],
        [
          "伊的名叫做阿株。",
          "I e5 mia5 kio3-tso3 A-Tsu."
        ],
        [
          "阿株佮伊的孫相依為命。",
          "A-Tsu kah i e5 sun siong-i-ui5-bing7."
        ],
        [
          "為著成養這个寶貝阿孫，",
          "Ui7 tioh8 tshiann5-iong2 tsit e5 po2-pue3 a-sun,"
        ],
        [
          "伊拍拚作穡，",
          "I phah-piann3 tsoh-sit,"
        ],
        [
          "毋管風雨偌透抑是日頭偌大，",
          "m7-kuan2 hong-hoo7 lua7 thau3 iah si7 jit8-thau5 lua7 tua7,"
        ],
        [
          "阿株攏真認真種作。",
          "A-Tsu long2 tsin jin7-tsin tsing3-tsok."
        ],
        [
          "但是，天不從人願，",
          "Tan7-si7, thian put tsiong5 jin5 guan7,"
        ],
        [
          "阿株的彼塊地，定定無好收成。",
          "A-Tsu e5 hit te3 te7, tiann7-tiann7 bo5 ho2-siu-sing5."
        ],
        [
          "無收成的日子真歹過，",
          "Bo5 siu-sing5 e5 jit8-tsi2 tsin phainn2 kue3,"
        ],
        [
          "但是，予阿孫煩的日子閣較歹過。",
          "Tan7-si7, hou7 a-sun huan5 e5 jit8-tsi2 koh-khah phainn2 kue3."
        ],
        [
          "伊的孫阿寶毋知阿嬤的辛苦，",
          "I e5 sun A-Po2 m7 tsai a-ma2 e5 sin-khoo2,"
        ],
        [
          "猶一直共阿株花欲買上新的電動「新世紀戰狼」。",
          "Iau2 it-tit8 ka7 A-Tsu hue beh be2 siong7 sin e5 tian7-tong7”Sin-Se3-Ki2-Tsian3-Long5”."
        ],
        [
          "阿株無錢通買予伊，伊著規工面臭臭。",
          "A-Tsu bo5 tsinn5 thang be2 hou7 i, i tioh8 kui-kang bin7-tshau3-tshau3."
        ],
        [
          "阿株開始後悔共阿寶寵倖誠毋是款。",
          "A-Tsu khai-si2 hio7-hue2 ka7 A-Po2 thing2-sing7 kah tsiann5 m7 si7-khuan2."
        ],
        [
          "正當阿株就欲絕望的時陣，",
          "Tsiann3-tong A-Tsu tsiu7-beh tsuat8-bong7 e5 si5-tsun7,"
        ],
        [
          "伊無意間拄著一个自稱是仙人的老阿公。",
          "I bo5-i3-kan tu2 tioh8 tsit8 e5 tsu7-tshing si7 sian-jin5 e5 lau7-a-kong."
        ],
        [
          "老阿公送予阿株一袋奇怪的種子，",
          "Lau7-a-kong sang3 hoo7 A-Tsu tsit8 te7 ki5-kuai3 e5 tsing2-tsi2,"
        ],
        [
          "並且共伊講，",
          "Ping7-tshiann2 ka7 i kong2,"
        ],
        [
          "遮的種子若是發芽，",
          "Tsia-e5 tsing2-tsi2 na7 si7 huat-ge5,"
        ],
        [
          "所收成的豆仔是非常珍貴的寶物，",
          "Soo2 siu-sing5 e5 tau7-a2 si7 hui-siong5 tin-kui3 e5 po2-but8,"
        ],
        [
          "會予恁食穿攏無問題。",
          "E7 hoo7 lin2 tsiah8-tshing7 long2 bo5 bun7-te5."
        ],
        [
          "阿株認真照顧遮的種子，",
          "A-Tsu jin7-tsin tsiau3-koo3 tsia-e5 tsing2-tsi2,"
        ],
        [
          "日也看，暝也看，",
          "Jit8 ia7 khuann3,mi5 ia7 khuann3,"
        ],
        [
          "豆仔著是毋發芽。",
          "Tau7-a2 tioh8 si7 m7 puh-ge5."
        ],
        [
          "日子一工一工過去，",
          "Jit8-tsi2 tsit8 kang tsit8 kang kue3--khi3,"
        ],
        [
          "阿株感覺真鬱卒閣失志。",
          "A-Tsu kam2-kak tsin ut-tsut koh sit-tsi3."
        ],
        [
          "看著遐毋發芽的種子，",
          "Khuann3 tioh8 hia m7 puh-ge5 e5 tsing2-tsi2,"
        ],
        [
          "阿株感覺閣等落去也毋是辦法，",
          "A-Tsu kam2-kak koh tan2--loh8-khi3 ia7 m7 si7 pan7-huat,"
        ],
        [
          "就按呢，伊千辛萬苦揣著老神仙，",
          "Tsiu7 an2-ne, i tshian-sin-ban7-khoo2 tshue7 tioh8 lau7-sin5-sian,"
        ],
        [
          "想欲問出予豆仔發芽的秘訣。",
          "Siunn7 beh mng7 tshut hou7 tau7-a2 puh-ge5 e5 pi3-kuat."
        ],
        [
          "老神仙共阿株講，",
          "Lau7-sin5-sian ka7 A-Tsu kong2,"
        ],
        [
          "遮的豆仔只有種佇有孝的人家才會發。",
          "Tsia-e5 tau7-a2 tsi2-u7 tsing3 ti7 iu2-hau3 e5 jin5-ke tsiah e7 huat."
        ],
        [
          "只有阿寶改頭換面，改掉不孝的態度，",
          "Tsi2-u7 A-Po2 kai2-thau5-uann7-bin7, kai2 tiau7 put-hau3 e5 thai7-too7,"
        ],
        [
          "豆仔才有法度發出來！",
          "Tau7-a2 tsiah u7 huat-too7 huat--tshut-lai5!"
        ],
        [
          "敢有可能？",
          "Kam2 u7 kho2-ling5?"
        ],
        [
          "這比教動物講話閣較困難，",
          "Tse pi2 ka3 tong7-but8 kong2-ue7 koh khah khun3-lan5,"
        ],
        [
          "比予石雕藝術品跳舞閣較無可能！",
          "Pi2 hoo7 tsioh8-tiau ge7-sut8-phin2 thiau3-bu2 koh khah bo5 kho2-ling5!"
        ],
        [
          "根本著是無可能的任務。",
          "Kin-pun2 tioh8-si7 bo5 kho2-ling5 e5 jim7-bu7."
        ],
        [
          "老神仙知影阿株會懷疑，",
          "Lau7-sin5-sian tsai-iann2 A-Tsu e7 huai5-gi5,"
        ],
        [
          "所以，伊共阿株講一个方法。",
          "Soo2-i2, i ka7 A-Tsu kong2 tsit8 e5 hong-huat."
        ],
        [
          "老神仙提一粒藥丸予阿株，",
          "Lau7-sin5-sian te5 tsit8 liap8 ioh8-uan5 hoo7 A-Tsu,"
        ],
        [
          "阿株無躊躇著共吞落去。",
          "A-Tsu bo5 tiu5-tu5 tioh8 ka7 thun--loh8-khi3."
        ],
        [
          "無想著，阿株轉去到厝著一命嗚呼哀哉，",
          "Bo5 siunn7 tioh8,A-Tsu tng2 khi3 kau3 tshu3 tioh8 it-mia7 oo-hoo-ai-tsai3,"
        ],
        [
          "老神仙為啥物欲害死阿株咧？",
          "Lau7-sin5-sian ui7-siann2-mih8 beh hai7-si2 A-Tsu--leh?"
        ],
        [
          "伊有啥物用意？",
          "I u7 siann2-mih8 iong7-i3?"
        ],
        [
          "阿株死了後，",
          "A-Tsu si2 liau2-au7,"
        ],
        [
          "孤苦無依的阿寶只好家己想辦法過生活。",
          "Koo-khoo2-bo5-i e5 A-Po2 tsi2-ho2 ka-ki7 siunn7-pan7-huat kue3 sing-uah8."
        ],
        [
          "風透雨大日頭炎，",
          "Hong thau3 hoo7 tua7 jit8-thau5 iam7,"
        ],
        [
          "阿寶總算體會著阿嬤成養伊的辛苦。",
          "A-Po2 tsong2-sng3 the2-hue7 tioh8 a-ma2 tshiann5-iong2 i e5 sin-khoo2."
        ],
        [
          "只是一切攏袂赴囉！",
          "Tsi2-si7 it-tshe3 long2 be7-hu3--loo3!"
        ],
        [
          "阿寶變真捌事志，",
          "A-Po2 pian3 kah tsin bat tai7-tsi3,"
        ],
        [
          "但是，捌事志的阿寶有深深的後悔佮遺憾。",
          "Tan7-si7, bat tai7-tsi3 e5 A-Po2 u7 tshim-tshim e5 hio7-hue2 kah ui5-ham7."
        ],
        [
          "阿寶一爿拍拚作穡，",
          "A-Po2 tsit8-ping5 phah-piann3 tsoh-sit,"
        ],
        [
          "一爿認真照顧阿株怪奇的種子。",
          "Tsit8-ping5 jin7-tsin tsiau3-koo3 A-Tsu kuai3-ki5 e5 tsing2-tsi2."
        ],
        [
          "日子一工一工過去，",
          "Jit8-tsi2 tsit8 kang tsit8 kang kue3--khi3,"
        ],
        [
          "三個月後，有一工",
          "Sann ko3 gueh8 au7,u7 tsit8 kang,"
        ],
        [
          "阿寶共菜園整理整整齊齊，",
          "A-Po2 ka7 tshai3-hng5 tsing2-li2 kah tsing2-tsing2-tse5-tse5,"
        ],
        [
          "收成嘛比較早好真濟。",
          "Siu-sing5 ma7 pi2 khah-tsa2 ho2 tsin tse7."
        ],
        [
          "但是，阿株怪奇的豆仔到底有發芽無？",
          "Tan7-si7, A-Tsu kuai3-ki5 e5 tau7-a2 tau3-te2 u7 puh-ge5 bo5?"
        ],
        [
          "種子佇阿寶細膩个照顧之下，",
          "Tsing2-tsi2 ti7 A-Po2 se3-ji7 e5 tsiau3-koo3 tsi-ha7,"
        ],
        [
          "總算佇一个安靜的早起時仔恬恬仔鑽出來。",
          "Tsong2-sng3 ti7 tsit8 e5 an-tsing7 e5 tsai2-khi2-si5-a2 tiam7-tiam7-a2 tsng3--tshut-lai5."
        ],
        [
          "發出來的豆仔，像珍珠一般圓輾輾足飽仁。",
          "Huat--tshut-lai5 e5 tau7-a2, tshiunn7 tsin-tsu tsit8-puann inn5-lin3-lin3 tsiok pa2-jin5."
        ],
        [
          "逐家買相搶，最後賣出非常高的價數。",
          "Tak8-ke be2 kah sio-tshiunn2, tsue3-au7 be7 tshut hui-siong5 kuan5 e5 ke3-siau3."
        ],
        [
          "可惜阿株看袂著即爾鬧熱的場面…",
          "Kho2-sioh A-Tsu khuann3 be7 tioh8 tsiah-ni7 lau7-jiat8 e5 tiunn5-bin7…"
        ],
        [
          "想袂到，阿株佇豆仔發芽彼工暗時，",
          "Siunn7 be7 kau3, A-Tsu ti7 tau7-a2 puh-ge5 hit kang am3-si5,"
        ],
        [
          "竟然像奇蹟一般復活囉！",
          "King3-jian5 tshiunn7 ki5-tsik tsit8-puann hok8-uah8--loo3."
        ],
        [
          "爬出棺材个阿株共逐家驚半相死。",
          "Pe5-tshut kuann-tsha5 e5 A-Tsu ka7 tak8-ke kiann kah puann3-sio-si2."
        ],
        [
          "連醫生佮檢察官攏想無，是按怎阿株會活過來？",
          "Lian5 i-sing kah kiam2-tshat-kuann long2 siunn7 bo5, si7 an2-tsuann2 A-Tsu e7 uah8--kue3-lai5?"
        ],
        [
          "只有阿株知影，是老神仙湊相共。",
          "Tsi2-u7 A-Tsu tsai-iann2, si7 lau7-sin5-sian tau3-sann-kang7."
        ],
        [
          "阿株佮阿寶從此過著幸福快樂的日子。",
          "A-Tsu kah A-Po2 tsiong5-tshu2 kue3 tioh8 hing7-hok khuai3-lok8 e5 jit8-tsi2."
        ],
        [
          "每個月，阿株攏會提一寡錢予阿寶做所費。",
          "Mui2-ko3-gueh8, A-Tsu long2 e7 the5 tsit8-kua2 tsinn5 hoo7 A-Po2 tso3 soo2-hui3."
        ],
        [
          "逐家臆看覓，",
          "Tak8-ke ioh khuann3-mai7,"
        ],
        [
          "阿寶會提錢去買啥物？",
          "A-Po2 e7 theh8 tsinn5 khi3 be2 siann2-mih8?"
        ],
        [
          "是「新世紀戰狼」抑是阿土伯的農藥佮一袋閣一袋的種子咧？",
          "Si7 “Sin-Se3-Ki2-Tsian3-Long5 ” iah si7 A-Thoo2-Peh e5 long5-ioh8 kah tsit8 te7 koh tsit8 te7 e5 tsing2-tsi2--leh."
        ]
      ],
      "篇名": "阿株的豆仔緣"
    }
  ]
}
