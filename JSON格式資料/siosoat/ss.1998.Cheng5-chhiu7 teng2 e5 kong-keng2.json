{
  "作者": "楊嘉芬",
  "出版年": "1998",
  "出版者": "台文罔報雜誌社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "1.轉學生",
          "1. Choan2-hak8-seng"
        ],
        [
          "I 出世e5 所在號做「RXW」，講--是南部1 個cham2-jian5-a2 iap-thiap e5 庄社。為著老pe7 做生理e5 緣故，自i 國校出業hit 年開始，kui 家口a2 不時就teh 遷徙住所，kun-toe3 戶長1 si3-koe3 long3-long3 走。學籍記錄寫得分明，半冬讀過4 間學校，toa3 過3 個縣市，論真講，歌a2 戲班a2 恐驚都無in chiah-ni7 chiap8 搬徙。",
          "I chhut-si3 e5 sou2-chai7 ho7-cho3 “RXW”, kong2--si7 lam5-pou7 1 e5 cham2-jian5-a2 iap-thiap e5 chng-sia7. Ui7 tioh8 lau7-pe7 cho3-seng-li2 e5 ian5-kou3, chu7 i kok-hau7 chhut-giap8 hit ni5 khai-si2, kui-ke-khau2-a2 put-si5 to7 teh chhian-soa2 chu7-sou2, kun-toe3 hou7-tiunn2 1 si3-koe3 long3-long3-chau2. Hak8-chek ki3-lok8 sia2 tit hun-beng5, poann3-tang thak8 koe3 4 keng hak8-hau7, toa3 koe3 3 e5 koan7-chhi7, lun7-chin kong2, koa-a2-hi3 pan-a2 khiong2-kiann to bo5 in chiah-ni7 chiap8 poann-soa2."
        ],
        [
          "講台頂e5 cha-pou-gin2-a2 khia7 theng5-theng5,雙手垂垂phoah8 iap 後，目chiu 皮久久--a2 chiah nih 1 pai2。Na2 像真慣勢這種場面，當4-50 對目chiu liah8 i teh chin5,i 無1 sut-a2 lun2-neh8 e5 款式。I e5 聲喉ke7-ke7 iu5-koh 破chhe3 破chhe3,顯然tng 當i tng2 大人e5 時cham7,人生做san2-thiu san2-thiu，肢骨不止a2 thiau-lang7,面肉koh be7 烏，真斯文款。可惜i e5 穿chhah kap i 這種生張be7 su3 配，身軀頂1 su 制服縛身縛身，koh kaN2 因為洗盪了siuN 過頭，薄li-si，內底衫theng2 看現現，1 領siah-chuh 白si2-soat，m7-na7 新學校e5 名iau2-boe7 刺，lian7 i ka-ki7 e5 名姓都欠。總--是衫布便若hou7 車a2 車--過，加減會留線跡，我giah8 頭chim-chiok ka7 看，名e5 部分「d」重疊「t」，字形真oh 去liah8,姓就極其清楚，be7 走閃--e5,he 穩是1 個「Li2」--字。",
          "Kang2-tai5 teng2 e5 cha-pou-gin2-a2 khia7 theng5-theng5, siang-chhiu2 sui5-sui5 phoah8 iap-au7, bak8-chiu-phoe5 ku2-ku2--a2 chiah nih 1 pai2. Na2-chhiunn7 chin koan3-si3 chit chiong2 tiunn5-bin7, tng 4-50 tui3 bak8-chiu liah8 i teh chin5, i bo5 1 sut-a2 lun2-neh8 e5 khoan2-sit. I e5 siann-au5 ke7-ke7 iu5-koh phoa3-chhe3 phoa3-chhe3, hian2-jian5 tng-tong i tng2 toa7-lang5 e5 si5-cham7, lang5 senn-cho3 san2-thiu san2-thiu, ki-kut put-chi2-a2 thiau-lang7, bin7-bah koh be7 ou, chin su-bun5-khoan2. Kho2-sioh i e5 chheng7-chhah kap i chit chiong2 senn-tiunn be7 su3-phoe3, sin-khu-teng2 1 su che3-hok8 pak8-sin pak8-sin, koh kann2 in-ui7 se2-tng7 liau2 siunn koe3-thau5, poh8-li-si, lai7-te2-sann theng2 khoann3 hian7-hian7, 1 nia2 siah-chuh peh8-si2-soat, m7-na7 sin-hak8-hau7 e5 mia5 iau2-boe7 chhiah, lian7 i ka-ki7 e5 mia5-senn3 to khiam3. Chong2--si7 sann-pou3 pian7-na7 hou7 chhia-a2 chhia--koe3, ke-kiam2 e7 lau5 soann3-jiah, goa2 giah8-thau5 chim-chiok ka7 khoann3, mia5 e5 pou7-hun7 “d” teng5-thah8 “t”, ji7-heng5 chin oh khi3 liah8, senn3 to7 kek8-ki5 chheng-chho2, be7 chau2-siam2--e5, he un2 si7 1 e5 “Li2”--ji7."
        ],
        [
          "「RXW？我生耳空m7 bat 聽--過，hia m7 chiok 庄kha--e5?」下課10 分鐘，kui-tin7 積積ti7 轉學生e5 書桌a2 邊。Ong5, Bi2-bi2 ti7 轉學生面頭前坐--落來，手骨khoa3  ti7 桌a2 頂，theh8 頭問i 問題。",
          "“RXW? Goa2 senn hi7-khang m7 bat thiann--koe3, hia m7 chiok chng-kha--e5?” Ha7-kho3 10 hun-cheng, kui-tin7 chek-chek ti7 choan2-hak8-seng e5 chu-toh-a2 pinn. Ong5, Bi2-bi2 ti7 choan2-hak8-seng bin7-thau5-cheng5 che7--loh8-lai5, chhiu2-kut khoa3 ti7 toh-a2-teng2, theh8-thau5 mng7 i bun7-te5."
        ],
        [
          "「Hia kui-e5 long2 soaiN7-a2 園--la。」廣播電台ka7話sin5--去：「Hia e5 soaiN7-a2 甜but-but koh 大母粒，食若有chhun koh 會tang3 外銷。Che 地理老師就bat 教--過a。」廣播電台na2 講，嘴齒瀾na2 beh tin--落來。",
          "“Hia kui-e5 long2 soainn7-a2-hng5--la.” Kong2-po3 tian7-tai5 ka7 oe7 sin5--khi3: “Hia e5 soainn7-a2 tinn-but-but koh toa7-bu2-liap8, chiah8 na7 u7 chhun koh e7-tang3 goa7-siau. Che te7-li2 lau7-su to7 bat ka3--koe3 a.” Kong2-po3 tian7-tai5 na2 kong2, chhui3-khi2-noa7 na2 beh tin--loh8-lai5."
        ],
        [
          "「Che na2 有稀罕。」Ong5, Bi2-bi2 隨ka7 tu2 to3-tng2:「Ti7 B 國，孤孤Q 州 e5 果子園就比lan2 long2 總e5 農地khah 闊！」",
          "“Che na2 u7 hi-han2.” Ong5, Bi2-bi2 sui5 ka7 tu2 to3-tng2: “Ti7 B kok, kou-kou Q chiu e5 koe2-chi2-hng5 to7 pi2 lan2 long2-chong2 e5 long5-te7 khah khoah!”"
        ],
        [
          "Bi2-bi2 in tau ti7 B 國有厝，最近B 國e5 厝價tng-teh 落，聽講in si7 大人按算趁siok8 趕緊koh hak 1 tong3,將來cha-bou2-kiaN2 結婚e5 時thang 送hou7 做嫁妝。Bi2-bi2 本人iau2 m7 bat 去過B 國，不ji7-ko3,in tau 這chun7 大細項生活用品，che7-che7 專B 國貨。會記得舊年hioh 熱e5 時，Bi2-bi2 招請我kap 幾個a2 khah 有交陪e5 朋友伴做夥去in 山頂e5 別莊chhit-tho5。In e5 客廳真long3-khong3 ，家俱chiau5-pi7,一概ui3 B 國進口，正peng5 有1 個壁爐，內底清氣tam-tam，1 si-a2 火灰e5 影跡都無。壁爐頂koan5 有貼1 張大大張e5 B 國地圖，占beh kui 面壁koan5 度e5 1 半khah 加，真顯目，頂頭有1 個所在特別用紅筆khou--起來，講in B 國e5 厝就起ti7 hia。Ti7 地圖e5 正對面是酒櫥，酒櫥e5 架a2 頂chhai7 1 隻柴刻e5 ba7-hioh8 ，刻gah 真成，遠遠看，be7 輸活--e5 kang7 款。Hit 隻ba7-hioh8 目chiu chhiN gin3-gin3,嘴尖尖尖，hou7 我e5 印象chiaN5 深，因為罕得看人厝--ni thiau-kang khng3 1 隻會食人e5 cheng 牲teh 展覽。",
          "Bi2-bi2 in tau ti7 B kok u7 chhu3, choe3-kin7 B kok e5 chhu3-ke3 tng-teh lak, thiann kong2 in si7 toa7-lang5 an3-sng3 than3 siok8 koann2-kin2 koh hak 1 tong3, chiong-lai5 cha-bou2-kiann2 kiat-hun e5 si5 thang sang3 hou7 cho3 ke3-chng. Bi2-bi2 pun2-lang5 iau2 m7 bat khi3 koe3 B kok, put-ji7-ko3, in tau chit chun7 toa7-se3-hang7 seng-oah8 iong7-phin2, che7-che7 choan B kok hoe3. E7 ki3-tit ku7-ni5 hioh-joah8 e5 si5, Bi2-bi2 chio-chhiann2 goa2 kap kui2-e5-a2 khah u7 kau-poe5 e5 peng5-iu2-phoann7 cho3-hoe2 khi3 in soann-teng2 e5 piat8-chong chhit-tho5. In e5 kheh-thiann chin long3-khong3, ka-ku7 chiau5-pi7, it-khai3 ui3 B kok chin3-khau2, chiann3-peng5 u7 1 e5 piah-lou5, lai7-te2 chheng-khi3 tam-tam, 1 si-a2 hoe2-hu e5 iann2-jiah to bo5. Piah-lou5 teng2-koan5 u7 tah 1 tiunn toa7-toa7-tiunn e5 B kok te7-tou5, chiam3 beh kui bin7 piah koan5-tou7 e5 chit8-poann3 khah ke, chin hiann2-bak8, teng2-thau5 u7 1 e5 sou2-chai7 tek8-piat8 iong7 ang5-pit khou--khi2-lai5, kong2 in B kok e5 chhu3 to7 khi2 ti7 hia. Ti7 te7-tou5 e5 chiann3-tui3-bin7 si7 chiu2-tu5, chiu2-tu5 e5 ke3-a2 teng2 chhai7 1 chiah chha5-khek e5 ba7-hioh8, khek gah chin seng5, hng7-hng7 khoann3, be7-su oah8--e5 kang7-khoan2. Hit chiah ba7-hioh8 bak8-chiu chhinn gin3-gin3, chhui3 chiam-chiam-chiam, hou7 goa2 e5 in3-siong2 chiann5 chhim, in-ui7 han2-tit khoann3 lang5 chhu3--ni thiau-kang khng3 1 chiah e7 chiah8 lang5 e5 cheng-senn teh tian2-lam2."
        ],
        [
          "「後日a2 這隻就變做gun2 Ong5--家e5 鎮家寶。」Bi2-bi2 e5 媽媽an2-ni 對gun2 說明。",
          "“Au7-jit8-a2 chit chiah to7 pinn3-cho3 gun2 Ong5--ka e5 tin3-ka-po2.” Bi2-bi2 e5 ma-ma an2-ni tui3 gun2 soeh-beng5."
        ],
        [
          "「Ah 無，Q 州long2 種siaN2-mih 果子叢--a？」廣播電台追問。",
          "“Ah bo5, Q chiu long2 cheng3 siann2-mih koe2-chi2-chang5--a?” Kong2-po3 tian7-tai5 tui-mng7."
        ],
        [
          "「你有影是草地song5 neh，Q 州e5水果通世界有名--e5,外國地理tu2-chiah 教--過，無，hit tang-chun7 你是teh tuh-ku 是--m7?」",
          "“Li2 u7-iann2 si7 chhau2-te7-song5 neh, Q chiu e5 chui2-ko2 thong se3-kai3 u7-mia5--e5, goa7-kok te7-li2 tu2-chiah ka3--koe3, bo5, hit tang-chun7 li2 si7 teh tuh-ku si7--m7?”"
        ],
        [
          "Bi2-bi2 1 手插腰，目chiu tiN3 大大蕊ka7 kang3,眾人笑hai-hai，liah8 準是teh kun2-sng2 笑。",
          "Bi2-bi2 1 chhiu2 chhah-io, bak8-chiu tinn3 toa7-toa7-lui2 ka7 kang3, chiong3-lang5 chhio3-hai-hai, liah8-chun2 si7 teh kun2-sng2-chhio3."
        ],
        [
          "「Gun2 Dady 頂禮拜去B 國，tng2--來e5 時chun7 有買1 koa2  hia e5 果子beh hou7 我食，kiaN-a2 日我tu2 好有chah，本底按算食飯飽食，taN lin2 tak8-e5 chit-ma2 分去食。」",
          "“Gun2 Dady teng2 le2-pai3 khi3 B kok, tng2--lai5 e5 si5-chun7 u7 be2 1 koa2 hia e5 koe2-chi2 beh hou7 goa2 chiah8, kiann-a2-jit8 goa2 tu2-ho2 u7 chah, pun2-te2 an3-sng3 chiah8-png7-pa2 chiah8, tann lin2 tak8-e5 chit-ma2 pun khi3 chiah8.”"
        ],
        [
          "Bi2-bi2 按書包theh8 1 koaN7 葡萄chhiN 出--來，眾人看著有好空--e5 thang 食，1 聲chong5 tui3 Bi2-bi2 hia 去。",
          "Bi2-bi2 an3 chu-pau theh8 1 koann7 phu5-to5-chhinn chhut--lai5, chiong3-lang5 khoann3 tioh8 u7 ho2-khang--e5 thang chiah8, 1 siann chong5 tui3 Bi2-bi2 hia khi3."
        ],
        [
          "「Bi2-bi2,你無beh 做夥來食？」",
          "“Bi2-bi2, li2 bo5 beh cho3-hoe2 lai5 chiah8?”"
        ],
        [
          "「Lin2 做lin2 食，gun2 tau iau2 chiok che7--leh。」Bi2-bi2 對tak8-e5 bun 笑，聲調真正溫柔，kap 前--a2 chiam2 然2 種款樣。",
          "“Lin2 cho3 lin2 chiah8, gun2 tau iau2 chiok che7--leh.” Bi2-bi2 tui3 tak8-e5 bun-chhio3, siann-tiau7 chin-chiann3 un-jiu5, kap cheng5--a2 chiam2-jian5 2 chiong2 khoan2-iunn7."
        ],
        [
          "Kui-tin7 人圍leh teh 搶食，1 koaN7 葡萄極加2-30 粒，sian 分ma7 分無夠額，福氣分--著e5,歡頭喜面，食kah chap8-chap8 叫，kha 手khah so5--e5,tio5-kha tng3 蹄，khia7 ti7 邊--a2 teh gian3 仙膏。忽然間，我想著hit 個轉學生，1 下oat8 頭，發覺i 頭tam3-tam3,tng-teh 下性命拭i e5 新桌椅。",
          "Kui-tin7 lang5 ui5 leh teh chhiunn2-chiah8, 1 koann7 phu5-to5 kek8-ke 2-30 liap8, sian pun ma7 pun bo5 kau3-giah8, hok-khi3 pun--tioh8 e5, hoann-thau5-hi2-bin7, chiah8 kah chap8-chap8-kio3, kha-chhiu2 khah so5--e5, tio5-kha tng3-te5, khia7 ti7 pinn--a2 teh gian3-sian-ko. Hut-jian5-kan, goa2 siunn7 tioh8 hit e5 choan2-hak8-seng, chit8-e7 oat8-thau5, hoat-kak i thau5 tam3-tam3, tng-teh he7 senn3-mia7 chhit i e5 sin toh-i2."
        ],
        [
          "2.對頭",
          "2. Tui3-thau5"
        ],
        [
          "講台頂無老師teh 坐鎮，kui 間教室猶原真tiam7 靜。隔壁班e5 老師teh phah 學生，箠a2 聲1 chun7 1 chun7,這個but8 3 下，hit 個sut 4 下，雖bong2 2 間教室有厚厚e5 壁隔開，gun2 oan-a 算得清楚，be7 hou7 lau3-kau--去。Hit-koa2  平常時khah 草猴--e5,這chun7 特別tiaN7-tioh8,我做班長--e5 kiaN-a2 日趁著eng5,m7 免giah8 箠a2 kap in teh 走相jiok。",
          "Kang2-tai5 teng2 bo5 lau7-su teh che7-tin3, kui keng kau3-sek iu5-goan5 chin tiam7-cheng7. Keh-piah-pan e5 lau7-su teh phah hak8-seng, chhoe5-a2-siann 1 chun7 1 chun7, chit e5 but8 3 e7, hit e5 sut 4 e7, sui-bong2 2 keng kau3-sek u7 kau7-kau7 e5 piah keh-khui, gun2 oan-a sng3 tit chheng-chho2, be7 hou7 lau3-kau--khi3. Hit-koa2 peng5-siong5-si5 khah chhau2-kau5--e5, chit chun7 tek8-piat8 tiann7-tioh8, goa2 cho3 pan-tiunn2--e5 kiann-a2-jit8 than3 tioh8 eng5, m7 bian2 giah8 chhoe5-a2 kap in teh chau2-sio-jiok."
        ],
        [
          "1 個剃五分a2 頭e5 糾察隊無聲無說行--入來，無請求任何人e5 允准就ka7 1 張紙貼ti7 烏枋邊--a2 e5 告示枋，了後，iu5-koh 無聲無說行--出去。糾察隊--e5 1 下離開，tak8-e5 椅--ni 坐be7 tiau5,隨衝來頭前，頷頸chhun 長長，kui 心肝teh chhoe7 ka-ki7 e5 名。",
          "1 e5 thi3 gou7-hun-a2-thau5 e5 kiu3-chhat-tui7 bo5 siann bo5 soeh kiann5--jip8-lai5, bo5 chheng2-kiu5 jin7-ho5 lang5 e5 un2-chun2 to7 ka7 1 tiunn choa2 tah ti7 ou-pang pinn--a2 e5 ko3-si7-pang, liau2-au7, iu5-koh bo5 siann bo5 soeh kiann5--chhut-khi3. Kiu3-chhat-tui7--e5 chit8-e7 li7-khui, tak8-e5 i2--ni che7 be7 tiau5, sui5 chhiong lai5 thau5-cheng5, am7-kun2 chhun tng5-tng5, kui sim-koann teh chhoe7 ka-ki7 e5 mia5."
        ],
        [
          "學校當局有發佈1 項規定，講教室e5 座位1 月日tioh8-ai3 換1 pai2,phaiN2 學生坐後壁，好學生坐頭前，好phaiN2 e5 標準，導師thang ka-ki7 chun2-chat，月考e5 分數參考na7-tiaN7，be7-tang3 全部做準繩。普普a2 ka7 分類，前--a2 2 排坐老師心目中e5 好學生，成績好，koh tioh8 乖巧，好品行；無愛讀冊，gau5 作虐--e5,老師看gah 真刺鑿，thiau-kang ka7 安tah ti7 煞尾排放牛食草；chhun e5 學生坐ti7 中--a2,成績半chiuN7-loh8--e5,無好無bai2,總是真守本份，be7 親像hit-koa2 坐ti7 上尾排--e5,gau5 變詭變怪，kui 日kap 老師teh 做對頭。",
          "Hak8-hau7 tong-kiok8 u7 hoat-pou3 1 hang7 kui-teng7, kong2 kau3-sek e5 che7-ui7 1 goeh8-jit8 tioh8-ai3 oann7 1 pai2, phainn2-hak8-seng che7 au7-piah, ho2-hak8-seng che7 thau5-cheng5, ho2-phainn2 e5 piau-chun2, to7-su thang ka-ki7 chun2-chat, goeh8-kho2 e5 hun-sou3 chham-kho2 na7-tiann7, be7-tang3 choan5-pou7 cho3 chun2-chin5. Phou2-phou2-a2 ka7 hun-lui7, cheng5--a2 2 pai5 che7 lau7-su sim-bak8 tiong e5 ho2-hak8-seng, seng5-chek ho2, koh tioh8 koai-kha2, ho2 phin2-heng7; bo5-ai3 thak8-chheh, gau5 cho3-giat8--e5, lau7-su khoann3 gah chin chhi3-chhak8, thiau-kang ka7 an-tah ti7 soah-boe2 pai5 pang3-gu5-chiah8-chhau2; chhun e5 hak8-seng che7 ti7 tiong--a2, seng5-chek poann3-chiunn7-loh8--e5, bo5 ho2 bo5 bai2, chong2--si7 chin chiu2 pun2-hun7, be7 chhin-chhiunn7 hit-koa2 che7 ti7 siong7 boe2 pai5--e5, gau5 pinn3-kui2 pinn3-koai3, kui jit8 kap lau7-su teh cho3-tui3-thau5."
        ],
        [
          "「Lin2 這koa2  不受教--e5,1 世人khioh-kak--la。」導師兼國文老師不時an2-ni teh 念。",
          "“Lin2 chit-koa2 put-siu7-ka3--e5, chit8-si3-lang5 khioh-kak--la.” to7-su kiam kok-bun5 lau7-su put-si5 an2-ni teh liam7."
        ],
        [
          "自一年a2 開始，我見考都頭1 名，成績便若公佈，眾人著急beh 看榜，thang 知影後1 個月beh hou7-ng5 徙ti7 toh 1 tah，只有我老神在在，m7 bat kap 人teh kheh。",
          "Chu7 it-ni5-a2 khai-si2, goa2 kian3 kho2 to thau5 1 mia5, seng5-chek pian7-na7 kong-pou3, chiong3-lang5 tioh8-kip beh khoann3-png2, thang chai-iann2 au7 1 ko3 goeh8 beh hou7-ng5 soa2 ti7 toh 1 tah, chi2-u7 goa2 lau7-sin5 chai7-chai7, m7 bat kap lang5 teh kheh."
        ],
        [
          "但是這回無kang5,局勢小khoa2  有變化，khah ngi7-tau2,無eng2 過chiah-ni7 爽勢。我人細漢，若beh 照起工按頂--a2 chhoe7,生本khah 剋虧，若beh 學人ui3 下kha chhoe7 空縫nng3--入去，我koh 嫌phaiN2 看，驚失身份，kou-put-chiong，只好ti7 外 khou圍a2 影--1 下，lio2--1 下，khia7 都無2 分鐘，kha 骨開始感覺軟酸軟酸，頷頸a2-kui ngi7-chiaN7 ngi7-chiaN7，目chiu koh 澀澀，實在真thiam2-thau5。",
          "Tan7-si7 chit hoe5 bo5 kang5, kiok8-se3 sio2-khoa2 u7 pian3-hoa3, khah ngi7-tau2, bo5 eng2-koe3 chiah-ni7 song2-se3. Goa2 lang5 se3-han3, na7 beh chiau3-khi2-kang an3 teng2--a2 chhoe7, senn-pun2 khah khek-khui, na7 beh oh8 lang5 ui3 e7-kha chhoe7 khang-phang7 nng3--jip8-khi3, goa2 koh hiam5 phainn2-khoann3, kiann sit sin-hun7, kou-put-chiong, chi2-ho2 ti7 goa7-khou-ui5-a2 iann2--chit8-e7, lio2--chit8-e7, khia7 to bo5 2 hun-cheng, kha-kut khai-si2 kam2-kak nng2-sng nng2-sng, am7-kun2-a2-kui ngi7-chiann7 ngi7-chiann7, bak8-chiu koh siap-siap, sit8-chai7 chin thiam2-thau5."
        ],
        [
          "我決定暫時先tng2 去hioh 喘，路中，習慣性觀察我e5 對手。我發現i 涼勢a2 涼勢，kha 蹺koan5-koan5 做i teh 看kou2 冊，我看1 下，心中1 把無名火hiong5-hiong5 toh8--起來。",
          "Goa2 koat-teng7 chiam7-si5 seng tng2 khi3 hioh-chhoan2, lou7 tiong, sip8-koan3-seng3 koan-chhat goa2 e5 tui3-chhiu2. Goa2 hoat-hian7 i liang5-se3-a2 liang5-se3, kha khiau3 koan5-koan5 cho3 i teh khoann3 kou2-chheh, goa2 khoann3 chit8-e7, sim tiong 1 pe2 bu5-beng5-hoe2 hiong5-hiong5 toh8--khi2-lai5."
        ],
        [
          "M7-chiah 半個月e5 時間，我一向優勢e5 地位這cham7-a2 soah lou7-lou7-hian2,ka2-na2 隨時會hou7 ian2--倒。天良講，i e5 表現有影真出thioh，不管文--e5,武--e5,tak8 項thang 光。有1 pai2 數學課，老師ti7 烏枋出1 個題目，愛gun2 2 個1 人khia7 1 peng5 ti7 烏枋e5 頂koan5 ka7 解--出來。我e5 數學底不止a2 在，月考e5 分數ti7 全校內底是排有chiuN7 等--e5,無議悟hit pai2 我soah tioh8-tak，慢i beh 1 分鐘久chiah 解答--出來。真che7 cha-pou-gin2-a2 大力phah-phok8-a2,坐ti7 後壁排--e5 甚至有人khou-sut-a2,老師笑bui-bui，khok8-khok8 tim3 頭o-lo2 i 有數學天才。我真懊惱，勻勻a2 sam7 tng2 去坐位。自hit 日起，我ka7 i 定位做性命中頭1 號e5 對敵；不過i na2 像完全無ka7 我khng3 在眼內，可比這chun7 i hit 個形，hou7 人看gah 真正會激心。",
          "M7-chiah poann3 ko3 goeh8 e5 si5-kan, goa2 it-hiong3 iu-se3 e5 te7-ui7 chit-cham7-a2 soah lou7-lou7-hian2, ka2-na2 sui5-si5 e7 hou7 ian2--to2. thian-liong5 kong2, i e5 piau2-hian7 u7-iann2 chin chhut-thioh, put-koan2 bun5--e5, bu2--e5, tak8 hang7 thang-kng. U7 1 pai2 sou3-hak8-kho3, lau7-su ti7 ou-pang chhut 1 e5 te5-bak8, ai3 gun2 2 e5 1 lang5 khia7 1 peng5 ti7 ou-pang e5 teng2-koan5 ka7 kai2--chhut-lai5. Goa2 e5 sou3-hak8-te2 put-chi2-a2 chai7, goeh8-kho2 e5 hun-sou3 ti7 choan5-hau7 lai7-te2 si7 pai5 u7 chiunn7-teng2--e5, bo5 gi7-gou7 hit pai2 goa2 soah tioh8-tak, ban7 i beh 1 hun-cheng ku2 chiah kai2-tap--chhut-lai5. Chin che7 cha-pou-gin2-a2 toa7-lat8 phah-phok8-a2, che7 ti7 au7-piah-pai5--e5 sim7-chi3 u7 lang5 khou-sut-a2, lau7-su chhio3-bui-bui, khok8-khok8 tim3-thau5 o-lo2 i u7 sou3-hak8 thian-chai5. Goa2 chin au3-nau2, un5-un5-a2 sam7 tng2 khi3 che7-ui7. Chu7 hit jit8 khi2, goa2 ka7 i teng7-ui7 cho3 senn3-mia7 tiong thau5 1 ho7 e5 tui3-tek8; put-ko3 i na2-chhiunn7 oan5-choan5 bo5 ka7 goa2 khng3 chai7 gan2-lai7, kho2-pi2 chit chun7 i hit e5 heng5, hou7 lang5 khoann3 gah chin-chiann3 e7 kek-sim."
        ],
        [
          "導師無tiuN 無ti5 出現ti7 門kha口，手--ni mouh 1 疊考卷，嘴角垂垂垂，tak8-e5 看這個辦勢就知害，m7 敢延chhian5,趕緊拚tng2 去ka-ki7 e5 位。我因為坐頭1 排，離告示枋kai3 近，人群散走了後，我ka7 目鏡lioh8-a2 thuh koan5。",
          "To7-su bo5 tiunn bo5 ti5 chhut-hian7 ti7 mng5-kha-khau2, chhiu2--ni mouh 1 thah8 kho2-koan3, chhui3-kak sui5-sui5-sui5, tak8-e5 khoann3 chit e5 pan7-se3 to7 chai hai7, m7 kann2 ian5-chhian5, koann2-kin2 piann3 tng2 khi3 ka-ki7 e5 ui7. Goa2 in-ui7 che7 thau5 1 pai5, li7 ko3-si7-pang kai3 kin7, lang5-kun5 soann3-chau2 liau2-au7, goa2 ka7 bak8-kiann3 lioh8-a2 thuh koan5."
        ],
        [
          "Che na2 有可能--leh？",
          "Che na2 u7 kho2-leng5--leh?"
        ],
        [
          "導師ka7 箠a2 枝請--出來，隨個a2 開始hoah 名，不幸hou7-ng5 點--著e5,tiaN7-tioh8 tioh8 食1 頓a2 竹a2 絲炒豬肉，了後，tai7-chi3 chiah 會tang3 準煞。In 有e5 手骨chhun 直直，目chiu kheh-kheh，等老師phah 有夠額，雙手ti7 kha 腿so-so--leh，iu5-koh 活活跳跳，kap 前--a2 無2 樣；有e5 面a2 青sun2-sun2,手骨lak8-lak8-chhoah，m7-chiah hou7-ng5 phah 1 下，手隨kiu--tng2 去，自an2-ni m7 敢koh 伸--出來。Ma7 有1 部分人，be7-cheng7 phah，目屎si3-lam5 垂，跪落塗kha-tau，大聲哀叫「m7 敢」。",
          "To7-su ka7 chhoe5-a2-ki chhiann2--chhut-lai5, sui5-e5-a2 khai-si2 hoah-mia5, put-heng7 hou7-ng5 tiam2--tioh8 e5, tiann7-tioh8 tioh8 chiah8 1 tng3-a2 tek-a2-si chha2 ti-bah, liau2-au7, tai7-chi3 chiah e7-tang3 chun2-soah. In u7 e5 chhiu2-kut chhun tit8-tit8, bak8-chiu kheh-kheh, tan2 lau7-su phah u7 kau3-giah8, siang-chhiu2 ti7 kha-thui2 so-so--leh, iu5-koh oah8-oah8-thiau3-thiau3, kap cheng5--a2 bo5 2 iunn7; u7 e5 bin7-a2 chhenn-sun2-sun2, chhiu2-kut lak8-lak8-chhoah, m7-chiah hou7-ng5 phah chit8-e7, chhiu2 sui5 kiu--tng2-khi3, chu7 an2-ni m7 kann2 koh chhun--chhut-lai5. Ma7 u7 1 pou7-hun7 lang5, be7-cheng7 phah, bak8-sai2 si3-lam5-sui5, kui7 loh8 thou5-kha-tau, toa7-siann ai-kio3 “m7 kann2”."
        ],
        [
          "落尾手，老師hoah i e5 名，i 真phiau-phiat，1 步1 步行向刑場，無ni-si ma7 無洶狂。老師命令i ka7 手chhun--出來，i kan-kan-a2 m7 聽從。老師hou7 逆--著，箠a2 giah8--起來按i 身軀頂se3--落去，i 無lun2-neh8,據在人phah。老師更加siuN7-khi3,箠a2 teN7 an5-an5 開始亂but8,i 猶原khia7 直直，無teh ka7 信tau2,自頭到taN，無聽i haiN gah 1 聲。尾後，我實在看be7 過心，頭oat8 邊--a2 m7 敢koh 看--落去。箠a2 sut 動空氣e5 聲音hu3-hu3-hau2,我趕緊ka7 耳a2 ng--起來，苦be7 這種恐怖e5 場面早1 時結束。",
          "Loh8-boe2-chhiu2, lau7-su hoah i e5 mia5, i chin phiau-phiat, 1 pou7 1 pou7 kiann5 hiong3 heng5-tiunn5, bo5 ni-si ma7 bo5 hiong-kong5. Lau7-su beng7-leng7 i ka7 chhiu2 chhun--chhut-lai5, i kan-kan-a2 m7 theng-chiong5. Lau7-su hou7 giat8--tioh8, chhoe5-a2 giah8--khi2-lai5 an3 i sin-khu teng2 se3--loh8-khi3, i bo5 lun2-neh8, ki3-chai7 lang5 phah. Lau7-su keng7-ka siunn7-khi3, chhoe5-a2 tenn7 an5-an5 khai-si2 loan7-but8, i iu5-goan5 khia7 tit8-tit8, bo5 teh ka7 sin3-tau2, chu7 thau5 kau3 tann, bo5 thiann i hainn gah 1 siann. Boe2-au7, goa2 sit8-chai7 khoann3 be7 koe3-sim, thau5 oat8 pinn--a2 m7 kann2 koh khoann3--loh8-khi3. Chhoe5-a2 sut tong7 khong-khi3 e5 siann-im hu3-hu3-hau2, goa2 koann2-kin2 ka7 hi7-a2 ng--khi2-lai5, khou2 be7 chit chiong2 khiong2-pou3 e5 tiunn5-bin7 cha2 chit8-si5 kiat-sok."
        ],
        [
          "受phah e5 人iau2 少年，phah 人--e5 卻有歲--a，be7 堪得an2-ni 激氣。老師e5 手垂--落來，胸坎浮--leh naih--leh。",
          "Siu7 phah e5 lang5 iau2 siau3-lian5, phah lang5--e5 khiok u7-hoe3--a, be7 kham-tit an2-ni kek-khui3. Lau7-su e5 chhiu2 sui5--loh8-lai5, heng-kham2 phu5--leh naih--leh."
        ],
        [
          "「免kioh 是你別科long2 考……考滿分就teh……就teh hiau-pai，只要我……我iau2-koh 做你e5 導師，你永遠……永遠免siau3 想會sai2 徙……徙位。」",
          "“Bian2 kioh-si7 li2 pat8-kho long2 kho2.... kho2 boan2-hun to7 teh...... to7 teh hiau-pai, chi2-iau3 goa2...... goa2 iau2-koh cho3 li2 e5 to7-su, li2 eng2-oan2...... eng2-oan2 bian2 siau3-siunn7 e7-sai2 soa2...... soa2-ui7.”"
        ],
        [
          "導師1 面罵1 面大聲喘氣，1 句話分做幾lo7 節講，hou7-ng5 罵e5 人無要無緊，考試單a2 sa leh 做i 翻頭tng2 去i e5 座位。",
          "To7-su chit8 bin7 me7 chit8 bin7 toa7-siann chhoan2-khui3, 1 ku3 oe7 pun cho3 kui2-lo7 chat kong2, hou7-ng5 me7 e5 lang5 bo5 iau3 bo5 kin2, kho2-chhi3-toann-a2 sa leh cho3 i hoan-thau5 tng2 khi3 i e5 che7-ui7."
        ],
        [
          "照告示枋頂koan5 公佈e5 成績來ka7 算，我tak8 科平均輸i beh chiaN5 10 分，結局，因為國文1 科，這回，我倒贏i 10 分。",
          "Chiau3 ko3-si7-pang teng2-koan5 kong-pou3 e5 seng5-chek lai5 ka7 sng3, goa2 tak8 kho peng5-kun su i beh chiann5 10 hun, kiat-kiok8, in-ui7 kok-bun5 1 kho, chit hoe5, goa2 to3-iann5 i 10 hun."
        ],
        [
          "雖然這pai2 我安全過關，m7-koh 我並無因為an2-ni 來歡喜，顛倒感覺真ian3 氣，心肝頭真ak-chak，我ka-ki7 心內知知，若m7 是因為i thiau 意故beh 惹導師siuN7-khi3,國文thiau-kang 考無及格，冠軍e5 寶座這回該當i 來坐chiah tioh8。",
          "Sui-jian5 chit pai2 goa2 an-choan5 koe3-koan, m7-koh goa2 peng7 bo5 in-ui7 an2-ni lai5 hoann-hi2, tian-to3 kam2-kak chin ian3-khi3, sim-koann-thau5 chin ak-chak, goa2 ka-ki7 sim-lai7 chai-chai, na7 m7 si7 in-ui7 i thiau-i3-kou3 beh jia2 to7-su siunn7-khi3, kok-bun5 thiau-kang kho2 bo5 kip8-keh, koan-kun e5 po2-cho7 chit hoe5 kai-tong i lai5 che7 chiah tioh8."
        ],
        [
          "I 這種kek-kut e5 個性hou7 我真厭惡，愈討厭i，愈想beh 知影i ti7 後壁teh 變siaN2-tai7,有1 pai2 e5 國文課，趁老師teh 抄烏枋，我iu5-koh oat8 頭，tu2-chhiang7 kap i e5 目chiu 相閃--著。我緊oat8 tng2 頭，2 peng5 嘴phoe2 燒燙燙，心臟phok8-phok8-chhaiN2。自從hit pai2 意外了後，我變gah khah 謹慎，khah 有cham7-chat，時機確定有妥當，chiah 會去做這件ka-ki7 便若想--著就會感覺kian3-siau3 e5 tai7-chi3。",
          "I chit chiong2 kek-kut e5 ko3-seng3 hou7 goa2 chin iam3-ok, ju2 tho2-ia3 i, ju2 siunn7 beh chai-iann2 i ti7 au7-piah teh pinn3 siann2-tai7, u7 1 pai2 e5 kok-bun5-kho3, than3 lau7-su teh chhau ou-pang, goa2 iu5-koh oat8-thau5, tu2-chhiang7 kap i e5 bak8-chiu sio siam2--tioh8. Goa2 kin2 oat8 tng2 thau5, 2 peng5 chhui3-phoe2 sio-thng3-thng3, sim-chong7 phok8-phok8-chhainn2. Chu7-chiong5 hit pai2 i3-goa7 liau2-au7, goa2 pian3 gah khah kin2-sin7, khah u7 cham7-chat, si5-ki khak-teng7 u7 tho3-tong3, chiah e7 khi3 cho3 chit kiann7 ka-ki7 pian7-na7 siunn7--tioh8 to7 e7 kam2-kak kian3-siau3 e5 tai7-chi3."
        ],
        [
          "3.輸贏",
          "3. Su-iann5"
        ],
        [
          "Chai2 時8 點，鐘a2 聲tu2 giang，工友a 伯遵照頂司e5 指示，即刻ka7 2 扇鐵門關oa2--來，然後kah 鎖閂--起來，一直到beh 暗a2 4-5 點chiah 有koh phah 開，thang 放學生a2 出--去。",
          "Chai2-si5 8 tiam2, cheng-a2-siann tu2 giang, kang-iu2 a-peh chun-chiau3 teng2-si e5 chi2-si7, chek-khek ka7 2 sinn3 thih-mng5 koainn oa2--lai5, jian5-au7 kah so2 chhoann3--khi2-lai5, it-tit8 kau3 beh-am3-a2 4-5 tiam2 chiah u7 koh phah--khui, thang pang3 hak8-seng-a2 chhut--khi3."
        ],
        [
          "Gun2 這班e5 人數本底有45 個，穿裙--e5 比穿長褲--e5 加1 個，轉學生ti7 學期中間插--入來了後，cha-pou cha-bou2 tu2-tu2 好對半。Tak8-e5 有緣做同窗，1 工8-9 點鐘久不時long2 tau3-tin7,同齊食飯，做夥上課。因為cha-pou cha-bou2 體質無kang5,體育課合該tioh8 分做2 peng5,cha-pou hoan7 cha-pou，cha-bou2 hoan7 cha-bou2,總是上課時間kang7 款，ti7 體育埕oan-a2 chhiang5-chai7 會相tng7--著。",
          "Gun2 chit pan e5 lang5-sou3 pun2-te2 u7 45 e5, chheng7-kun5--e5 pi2 chheng7-tng5-khou3--e5 ke 1 e5, choan2-hak8-seng ti7 hak8-ki5 tiong-kan chhah--jip8-lai5 liau2-au7, cha-pou cha-bou2 tu2-tu2-ho2 tui3-poann3. Tak8-e5 u7-ian5 cho3 tong5-chhong, 1 kang 8-9 tiam2-cheng ku2 put-si5 long2 tau3-tin7, tang5-che5 chiah8-png7, cho3-hoe2 siong7-kho3. In-ui7 cha-pou cha-bou2 the2-chit bo5 kang5, the2-iok8-kho3 hap8-kai tioh8 hun cho3 2 peng5, cha-pou hoan7 cha-pou, cha-bou2 hoan7 cha-bou2, chong2-si7 siong7-kho3 si5-kan kang7-khoan2, ti7 the2-iok8-tiann5 oan-a2 chhiang5-chai7 e7 sio tng7--tioh8."
        ],
        [
          "熱天時，e-pou 常常會落西北雨，食晝飽，天烏陰烏陰，雷聲、sih-nah 1 chun7 1 chun7,無joa7  久，雨水大大kang2 ui3 天頂潑--落來，到beh 上體育課chin3 前，雨猶原落be7 離。運動tiaN5 1 phian3 雨霧濛濛，塗kha iu5-koh tam5-lok-lok，老師ka7 學生chhoa7  去體育館，cha-pou phah 籃球，cha-bou2 phah phin-phong2。有1 班koan5 gun2 2 年e5 學生chham gun2 kang5 這個時chun7 teh 上課，2 班e5 cha-pou-gin2-a2 chhoan5-kha pih 手，準備beh ti7 籃球場比1 個koan5-ke7。裁判1 聲長長e5 pi-a2 pun5 了後，雙方正式開戰。Cha-bou2-gin2-a2 無人有心chiaN5 繼續phah 球，cha-pou--e5 ti7 球場pheng7 技術，cha-bou2--e5 ti7 邊--a2 拚聲勢，1 peng5 khia7 1 隊，敵我分明。",
          "Joah8-thinn-si5, e-pou siong5-siong5 e7 loh8 sai-pak-hou7, chiah8-tau3-pa2, thinn ou-im ou-im, lui5-siann, sih-nah 1 chun7 1 chun7, bo5 joa7 ku2, hou7-chui2 toa7-toa7-kang2 ui3 thinn-teng2 phoah--loh8-lai5, kau3 beh siong7 the2-iok8-kho3 chin3-cheng5, hou7 iu5-goan5 loh8 be7 li7. Un7-tong7-tiann5 1 phian3 hou7 bu7-bong5-bong5, thou5-kha iu5-koh tam5-lok-lok, lau7-su ka7 hak8-seng chhoa7 khi3 the2-iok8-koan2, cha-pou phah na5-kiu5, cha-bou2 phah phin-phong2. U7 1 pan koan5 gun2 2 ni5 e5 hak8-seng chham gun2 kang5 chit e5 si5-chun7 teh siong7-kho3, 2 pan e5 cha-pou-gin2-a2 chhoan5-kha pih-chhiu2, chun2-pi7 beh ti7 na5-kiu5-tiunn5 pi2 1 e5 koan5-ke7. Chai5-phoann3 1 siann tng5-tng5 e5 pi-a2 pun5 liau2-au7, siang-hong cheng3-sek khai-chian3. Cha-bou2-gin2-a2 bo5 lang5 u7 sim-chiann5 ke3-siok8 phah-kiu5, cha-pou--e5 ti7 kiu5-tiunn5 pheng7 ki-sut8, cha-bou2--e5 ti7 pinn--a2 piann3 siann-se3, 1 peng5 khia7 1 tui7, tek8-gou2 hun-beng5."
        ],
        [
          "雨勢愈來愈大，球場e5 氣氛愈來愈緊張。Phah 無10 分鐘，cha-pou-gin2-a2 1 個a2 1 個褪pak-theh，汗水1 滴1 滴tap8-tap8-tin，be7 輸teh 落雨--leh。外口落大雨，內底噴雨花a2。",
          "Hou7-se3 ju2 lai5 ju2 toa7, kiu5-tiunn5 e5 khi3-hun ju2 lai5 ju2 kin2-tiunn. Phah bo5 10 hun-cheng, cha-pou-gin2-a2 1 e5 a2 1 e5 thng3-pak-theh, koann7-chui2 1 tih 1 tih tap8-tap8-tin, be7-su teh loh8-hou7--leh. Goa7-khau2 loh8 toa7-hou7, lai7-te2 phun3 hou7-hoe-a2."
        ],
        [
          "若單純就身材來論斷，gun2 實在khah 食虧；不過gun2 隊5 個戰將，戰術e5 運用真活liu3,各人籃球根底koh 在，整體來看，並be7 khah 輸面。Cheng7 開始比賽到taN，雙方輸贏一直保持ti7 6 分以內。",
          "Na7 tan-sun5 chiu7 sin-chai5 lai5 lun7-toan7, gun2 sit8-chai7 khah chiah8-khui; put-ko3 gun2 tui7 5 e5 chian3-chiong3, chian3-sut8 e5 un7-iong7 chin oah8-liu3, kok-lang5 na5-kiu5 kin-te2 koh chai7, cheng2-the2 lai5 khoann3, peng7 be7 khah su-bin7. Cheng7 khai-si2 pi2-sai3 kau3 tann, siang-hong su-iann5 it-tit8 po2-chhi5 ti7 6 hun i2-lai7."
        ],
        [
          "I ma7 是5 個球員其中e5 1 個。Tu2 ui3 別間學校轉--來，kap 人tau3-tin7 練球e5 時間tiaN7-tioh8 無che7,m7-koh 1 下chiuN7 陣，球場e5 情勢i 隨會tang3 掌握--著，kap 隊友ma7 真投合，oan2 然老戰友一般。團體戰得勝e5 關鍵，最主要ti7 分工kap 合作，i e5 職務是助攻，ka-ki7 khah 罕得出手，因為基本動作老練，球ti7 i e5 手--ni，iau2 m7 bat 失落--過。",
          "I ma7 si7 5 e5 kiu5-oan5 ki5-tiong e5 1 e5. Tu2 ui3 pat8-keng hak8-hau7 choan2--lai5, kap lang5 tau3-tin7 lian7-kiu5 e5 si5-kan tiann7-tioh8 bo5 che7, m7-koh chit8-e7 chiunn7-tin7, kiu5-tiunn5 e5 cheng5-se3 i sui5 e7-tang3 chiang2-ak--tioh8, kap tui7-iu2 ma7 chin tau5-hap8, oan2-jian5 lau7-chian3-iu2 it-poann. Thoan5-the2-chian3 tek-seng3 e5 koan-kian3, choe3 chu2-iau3 ti7 hun-kang kap hap8-chok, i e5 chit-bu7 si7 chou7-kong, ka-ki7 khah han2-tit chhut-chhiu2, in-ui7 ki-pun2 tong7-chok lau2-lian7, kiu5 ti7 i e5 chhiu2--ni, iau2 m7 bat sit-loh8--koe3."
        ],
        [
          "比賽進入決戰e5 時刻，最後1 分鐘，gun2 隊輸對方1 分，贏--e5 hit 隊戰鬥精神大概lioh8-a2 有放鬆，i ui3 對方主將e5 手--ni ka7 球劫--去，這tang-chun7,眾人 e5 情緒chheng3 到最高潮，喊hoah e5 聲音be7 輸天頂e5 雷公。",
          "Pi2-sai3 chin3-jip8 koat-chian3 e5 si5-khek, choe3-au7 1 hun-cheng, gun2 tui7 su tui3-hong 1 hun, iann5--e5 hit tui7 chian3-tau3 cheng-sin5 tai7-khai3 lioh8-a2 u7 pang3-sang, i ui3 tui3-hong chu2-chiong3 e5 chhiu2--ni ka7 kiu5 kiap--khi3, chit tang-chun7, chiong3-lang5 e5 cheng5-su5 chheng3 kau3 choe3-ko-tiau, hiam3-hoah e5 siann-im be7-su thinn-teng2 e5 lui5-kong."
        ],
        [
          "用上緊e5 速度，i 1 個人ka7 球運ah 到球long 下kha，tng i 雙手giah8 koan5 準備beh 出手，對方e5 人馬趕到位，3 個對付i 1 個。I 手kiu--入去，進無路，退無步，自an2-ni ti7 hia tun3-tau2。時間1 秒1 秒直直teh 過--去，邊--a2 e5 觀眾看kah 心狂火toh8,苦無會tang3 跳入去ka7 解危。相著1 個空縫，i 趁機會趕緊ka7 球tan3 出來hou7 隊友，這個時chun7,裁判e5 pi-a2 聲tu2-tng7 tan5。",
          "Iong7 siong7 kin2 e5 sok-tou7, i 1 e5 lang5 ka7 kiu5 un7 ah kau3 kiu5 long e7-kha, tng i siang-chhiu2 giah8 koan5 chun2-pi7 beh chhut-chhiu2, tui3-hong e5 jin5-ma2 koann2 kau3-ui7, 3 e5 tui3-hu3 i 1 e5. I chhiu2 kiu--jip8-khi3, chin3 bo5 lou7, the3 bo5 pou7, chu7 an2-ni ti7 hia tun3-tau2. Si5-kan 1 bio2 1 bio2 tit8-tit8 teh koe3--khi3, pinn--a2 e5 koan-chiong3 khoann3 kah sim-kong5-hoe2-toh8, khou2 bo5 e7-tang3 thiau3 jip8 khi3 ka7 kai2-gui5. Siong3 tioh8 1 e5 khang-phang7, i than3 ki-hoe7 koann2-kin2 ka7 kiu5 tan3 chhut lai5 hou7 tui7-iu2, chit e5 si5-chun7, chai5-phoann3 e5 pi-a2-siann tu2-tng7 tan5."
        ],
        [
          "Pi-a2 聲chiah 煞，雨聲toe3 leh tiaN7--去，老師宣佈下課，4-5 人1 撮1 撮行離體育館，1 路一直有人teh 發表感想。",
          "Pi-a2-siann chiah soah, hou7-siann toe3 leh tiann7--khi3, lau7-su soan-pou3 ha7-kho3, 4-5 lang5 1 chhop 1 chhop kiann5 li7 the2-iok8-koan2, 1 lou7 it-tit8 u7 lang5 teh hoat-piau2 kam2-siong2."
        ],
        [
          "「I khia7 e5 角度be7 bai2,應該大膽出手chiah tioh8,m7 知i teh tiuN-tu5 siaN2？」",
          "“I khia7 e5 kak-tou7 be7-bai2, eng-kai toa7-tann2 chhut-chhiu2 chiah tioh8, m7 chai i teh tiunn-tu5 siann2?”"
        ],
        [
          "「TaN 輸都輸chheng-chai7--a，chit-ma2 討論che 有siaN2 lou7 用--leh？」",
          "“Tann su to su chheng-chai7--a, chit-ma2 tho2-lun7 che u7 siann2 lou7-iong7--leh?”"
        ],
        [
          "「會贏e5 球phah kah 輸，kam2 無人tioh8-ai3 負責任？Hit tang-chun7 若換做別人，我敢講chit-ma2 teh 歡喜慶祝--e5 是lan2。」",
          "“E7 iann5 e5 kiu5 phah kah su, kam2 bo5 lang5 tioh8-ai3 hu7-chek-jim7? Hit tang-chun7 na7 oann7 cho3 pat8-lang5, goa2 kann2 kong2 chit-ma2 teh hoann-hi2 kheng3-chiok--e5 si7 lan2.”"
        ],
        [
          "「你m7-thang boe7 記--得，hit 粒球是i 搶--著e5。」",
          "“Li2 m7-thang boe7 ki3--tit, hit liap8 kiu5 si7 i chhiunn2--tioh8 e5.”"
        ],
        [
          "眾人議論紛紛，看法long2 無tui3-tang5。",
          "Chiong3-lang5 gi7-lun7 hun-hun, khoann3-hoat long2 bo5 tui3-tang5."
        ],
        [
          "日頭掛ti7 半天頂，ti7 i 斜對面有1 彎7 色e5 彩虹。校園靜chiauh-chiauh，大多數e5 學生long2 已經tng2 去厝--ni，kiaN-a2 日因為tioh8 我當值，pun3-so3 拚煞chiah 會tang3 離開。Pun3-so3 場oa2 後壁門，離教室有--1 chat-a2,2 袋pun3-so3 重hoaihnn-hoaihnn，我沿路行沿路喘，teh beh 到位e5 時，發現oat 角e5 cheng5 樹頂na2 像有1 個熟sai7 e5 背影。我kha 步擋tiam7,目鏡thuh koan5。",
          "Jit8-thau5 koa3 ti7 poann3-thinn-teng2, ti7 i chhia5-tui3-bin7 u7 1 oan 7 sek e5 chhai2-kheng7. Hau7-hng5 cheng7-chiauh-chiauh, toa7-to-sou3 e5 hak8-seng long2 i2-keng tng2 khi3 chhu3--ni, kiann-a2-jit8 in-ui7 tioh8 goa2 tong-tit8, pun3-so3 piann3 soah chiah e7-tang3 li7-khui. Pun3-so3-tiunn5 oa2 au7-piah-mng5, li7 kau3-sek u7--chit8-chat-a2, 2 te7 pun3-so3 tang7-hoaihnn-hoaihnn, goa2 ian5-lou7 kiann5 ian5-lou7 chhoan2, teh beh kau3-ui7 e5 si5, hoat-hian7 oat-kak e5 cheng5-chhiu7 teng2 na2-chhiunn7 u7 1 e5 sek8-sai7 e5 poe7-iann2. Goa2 kha-pou7 tong3-tiam7, bak8-kiann3 thuh koan5."
        ],
        [
          "真正是i！",
          "Chin-chiann3 si7 i!"
        ],
        [
          "黃昏e5 日光溫柔be7 chhak8 目，無親像中晝時a2 an2-ni ok khiak8-khiak8,見人就咬。I 雙手撐ti7 樹oe，目chiu ng3 日頭落山e5 方向。",
          "Hong5-hun e5 jit8-kng un-jiu5 be7 chhak8-bak8, bo5 chhin-chhiunn7 tiong-tau3-si5-a2 an2-ni ok-khiak8-khiak8, kinn3 lang5 to7 ka7. I siang-chhiu2 thenn ti7 chhiu7-oe, bak8-chiu ng3 jit8-thau5 loh8-soann e5 hong-hiong3."
        ],
        [
          "Hit 頂頭e5 光景到底怎樣，thai2-tho2 hou7 i 看kah chiah-ni7-a2 痴迷m7 甘落--來？Iau2-koh，i 頭殼內tng-teh 想siaN2？回想過去，iah 是計劃未來？Koh-khah 重要--e5,i e5 心情siaN2 款？是有ng3 望--e5,iah 是絕望--e5?",
          "Hit teng2-thau5 e5 kong-keng2 tau3-te2 choann2-iunn7, thai2-tho2 hou7 i khoann3 kah chiah-ni7-a2 chhi-be5 m7-kam loh8--lai5? Iau2-koh, i thau5-khak lai7 tng-teh siunn7 siann2? Hoe5-siong2 koe3-khi3, iah si7 ke3-oe7 bi7-lai5? Koh-khah tiong7-iau3--e5, i e5 sim-cheng5 siann2-khoan2? Si7 u7 ng3-bang7--e5, iah si7 choat8-bang7--e5?"
        ],
        [
          "樹頂m7-na7 i 1 人，有1 隻黃白lam7 色e5 貓phak ti7 i 身軀邊。貓a2 目chiu kheh-kheh，身軀由在主人hu-so，1 陣風行--過，貓a2 毛hou7 吹tin2 動，真sui2,na2 海泳--leh。",
          "Chhiu7-teng2 m7-na7 i 1 lang5, u7 1 chiah ng5-peh8 lam7-sek e5 niau phak ti7 i sin-khu-pinn. Niau-a2 bak8-chiu kheh-kheh, sin-khu iu5-chai7 chu2-lang5 hu-so, 1 chun7 hong kiann5--koe3, niau-a2-mou hou7 chhoe tin2-tang7, chin sui2, na2 hai2-eng2--leh."
        ],
        [
          "「班長，tang-si-a2 你ti7 chia，我chiah 會si3-koe3 long2 chhoe7 無你。」廣播電台大聲hoah-hiu。",
          "“Pan-tiunn2, tang-si-a2 li2 ti7 chia, goa2 chiah e7 si3-koe3 long2 chhoe7 bo5 li2.” Kong2-po3 tian7-tai5 toa7-siann hoah-hiu."
        ],
        [
          "「你koh 敢講，我tu2-chiah ti7 教室等你kui 半pou。」",
          "“Li2 koh kann2 kong2, goa2 tu2-chiah ti7 kau3-sek tan2 li2 kui-poann3-pou.”"
        ],
        [
          "「失禮，失禮，ah 就有人招我搧ang-a2-phiau，走be7 開kha。」",
          "“Sit-le2, sit-le2, ah to7 u7 lang5 chio goa2 sian3 ang-a2-phiau, chau2 be7 khui-kha.”"
        ],
        [
          "我掛意cheng5 樹頂hit 個人，無心chiaN5 聽廣播電台poe2 會。樹頂e5 人已經落--來，貓a2 toe3 主人kha-chiah 後跳--落來。樹kha 有1 kha 籠a2,i khu5 落身ka7 籠a2 門phah 開對貓a2 iat8 手，貓a2 ku ti7 塗kha，無愛聽從。I koh 再大力iat8 手，並且siuN7-khi3 hoah 聲，貓a2 miau-miau-hau2。落尾，ma7 是乖乖a2 nng3--入去，隨在主人ka7 koaN7 teh 行。",
          "Goa2 khoa3-i3 cheng5-chhiu7 teng2 hit e5 lang5, bo5 sim-chiann5 thiann kong2-po3 tian7-tai5 poe2-hoe7. Chhiu7-teng2 e5 lang5 i2-keng loh8--lai5, niau-a2 toe3 chu2-lang5 kha-chiah-au7 thiau3--loh8-lai5. Chhiu7-kha u7 1 kha lang-a2, i khu5-loh8-sin ka7 lang-a2-mng5 phah--khui tui3 niau-a2 iat8-chhiu2, niau-a2 ku ti7 thou5-kha, bo5-ai3 theng3-chiong5. I koh-chai3 toa7-lat8 iat8-chhiu2, peng7-chhiann2 siunn7-khi3 hoah-siann, niau-a2 miau-miau-hau2. Loh8-boe2, ma7 si7 koai-koai-a2 nng3--jip8-khi3, sui5-chai7 chu2-lang5 ka7 koann7 teh kiann5."
        ],
        [
          "「Phah 種e5 貓a2 i 也看做寶貝teh 飼！」",
          "“Phah-cheng2 e5 niau-a2 i ia7 khoann3 cho3 po2-poe3 teh chhi7!”"
        ],
        [
          "廣播電台順我e5 目神觀看，然後ki-ki kauh8-kauh8 an2-ni teh 念。",
          "Kong2-po3 tian7-tai5 sun7 goa2 e5 bak8-sin5 koan-khoann3, jian5-au7 ki-ki kauh8-kauh8 an2-ni teh liam7."
        ],
        [
          "「你kam2 會hiau2 peh 樹？」等i 完全行離開我e5 視線，我oat8 tng2 身問身軀邊e5 人。",
          "“Li2 kam2 e7-hiau2 peh chhiu7?” Tan2 i oan5-choan5 kiann5 li7-khui goa2 e5 si7-soann3, goa2 oat8 tng2-sin mng7 sin-khu-pinn e5 lang5."
        ],
        [
          "「也1 個be7-hiau2,he 簡單。」廣播電台講。",
          "“Ia7 1 e5 be7-hiau2, he kan2-tan.” Kong2-po3 tian7-tai5 kong2."
        ],
        [
          "「你教--我好無？」",
          "“Li2 ka3--goa2 ho2 bo5?”"
        ],
        [
          "「教你siaN2？」",
          "“Ka3 li2 siann2?”"
        ],
        [
          "「Peh 樹a2！」",
          "“Peh chhiu7-a2!”"
        ],
        [
          "廣播電台面色憂憂，抓1 下a2 頭殼講：「Tioh8-ai3 穿長褲chiah 好勢peh，你kam2 有長褲？」",
          "Kong2-po3 tian7-tai5 bin7-sek iu-iu, jiau3 chit8-e7-a2 thau5-khak kong2: “Tioh8-ai3 chheng7 tng5-khou3 chiah ho2-se3 peh, li2 kam2 u7 tng5-khou3?”"
        ],
        [
          "我真失望，深深吐1 口大氣：「Gun2 媽媽講穿長褲無1 個cha-bou2-gin2-a2 款，一直long2 不准我穿。」",
          "Goa2 chin sit-bang7, chhim-chhim thou3 1 khau2 toa7-khui3: “Gun2 ma-ma kong2 chheng7 tng5-khou3 bo5 1 e5 cha-bou2-gin2-a2 khoan2, it-tit8 long2 put-chun2 goa2 chheng7.”"
        ],
        [
          "廣播電台tim3 頭同意這個看法。Gun2 2 個tau3-tin7 ka7 pun3-so3 theh8 去tan3-hiN3-sak。路中，廣播電台ti7 我耳空邊chhiauh8-chhiauh8 叫，話講be7 停，我因為有心事，頭殼內teh 想tai7-chi3,無gah 1 句有ka7 聽入耳--去。",
          "Kong2-po3 tian7-tai5 tim3-thau5 tong5-i3 chit e5 khoann3-hoat. Gun2 2 e5 tau3-tin7 ka7 pun3-so3 theh8 khi3 tan3-hinn3-sak. Lou7 tiong, kong2-po3 tian7-tai5 ti7 goa2 hi7-khang pinn chhiauh8-chhiauh8-kio3, oe7 kong2 be7 theng5, goa2 in-ui7 u7 sim-su7, thau5-khak lai7 teh siunn7 tai7-chi3, bo5 gah 1 ku3 u7 ka7 thiann jip8 hi7--khi3."
        ],
        [
          "4.雞卵糕",
          "4. Ke-nng7-ko"
        ],
        [
          "拜五e-pou，kui 間教室he7-he7-tio7,tak8-e5 有講有笑，無成1 個讀書e5 所在。Koh 忍1-2 點鐘，足足2 工e5 禮拜假期就beh 來臨，何況後壁e5 課免讀冊，免考試，khah 無壓力，心情輕鬆，面容自然khah 有笑神。",
          "Pai3-gou7 e-pou, kui keng kau3-sek he7-he7-tio7, tak8-e5 u7 kong2 u7 chhio3, bo5 seng5 1 e5 thak8-chu e5 sou2-chai7. Koh jim2 1-2 tiam2-cheng, chiok-chiok 2 kang e5 le2-pai3 ka3-ki5 to7 beh lai5-lim5, ho5-hong2 au7-piah e5 kho3 bian2 thak8-chheh, bian2 kho2-chhi3, khah bo5 ap-lek8, sim-cheng5 khin-sang, bin7-iong5 chu7-jian5 khah u7 chhio3-sin5."
        ],
        [
          "除了體育課cha-pou cha-bou2 拆做2 班，拜五e-pou e5 工藝kap 家政，oan5-a2 會分做2 peng5,m7-koh 有1 點精差，這節課在人e5 興趣揀ka-ki7 kah-i3--e5,無限定cha-pou cha-bou2,總是多數人e5 選擇iau2 是khah 傳統式--e5,cha-pou--e5 揀工藝，giah8 kong3 槌釘鐵釘；cha-bou2--e5 上家政，theh8 針線繡針黹。這2 項因為m7 是學科，kap 成績、排名無干礙，我cheng7 來m7 bat 認真teh 上課，ma7 long2 無興趣beh 學。",
          "Tu5-liau2 the2-iok8-kho3 cha-pou cha-bou2 thiah cho3 2 pan, pai3-gou7 e-pou e5 kang-ge7 kap ka-cheng3, oan5-a2 e7 pun cho3 2 peng5, m7-koh u7 1 tiam2 cheng-chha, chit chiat kho3 chai7 lang5 e5 heng3-chhu3 keng2 ka-ki7 kah-i3--e5, bo5 han7-tiann7 cha-pou cha-bou2, chong2-si7 to-sou3-lang5 e5 soan2-tek iau2 si7 khah thoan5-thong2-sek--e5,cha-pou--e5 keng2 kang-ge7, giah8 kong3-thui5 teng3 thih-teng; cha-bou2--e5 siong7 ka-cheng3, theh8 chiam-soann3 siu3 chiam-chi2. Chit 2 hang7 in-ui7 m7 si7 hak8-kho, kap seng5-chek, pai5-mia5 bo5 kan-gai7, goa2 cheng7 lai5 m7 bat jin7-chin teh siong7-kho3, ma7 long2 bo5 heng3-chhu3 beh oh8."
        ],
        [
          "M7 知ti7 tang 時起，我看待家政課e5 心態有180 度e5 轉變。頂pang，家政老師宣佈這月日e5 教學進度，講beh 教gun2 做che 做he；結局，我隔tng2 工隨走去市場，上課ai3 beh 用e5 佐料，我盡皆ka7 買tng2 來款hou7 便，然後tak8 工看日誌，希望拜五趕緊到。",
          "M7 chai ti7 tang-si5 khi2, goa2 khoann3-thai7 ka-cheng3-kho3 e5 sim-thai7 u7 180 tou7 e5 choan2-pian3. Teng2-pang, ka-cheng3 lau7-su soan-pou3 chit goeh8-jit8 e5 ka3-hak8 chin3-tou7, kong2 beh ka3 gun2 cho3 che cho3 he; kiat-kiok8, goa2 keh-tng2-kang sui5 chau2 khi3 chhi7-tiunn5, siong7-kho3 ai3 beh iong7 e5 cho2-liau7, goa2 chin7-kai ka7 be2 tng2 lai5 khoan2 hou7 pian7, jian5-au7 tak8 kang khoann3 jit8-chi3, hi-bang7 pai3-gou7 koann2-kin2 kau3."
        ],
        [
          "「卵仁先hou5--起來，kan-taN 卵清落去phah；tioh8 保持kang7 1 個手勢，速度愈緊愈好，親像an2-ni。」",
          "“NNg7-jin5 seng hou5--khi2-lai5, kan-tann nng7-chheng loh8 khi3 phah; tioh8 po2-chhi5 kang7 1 e5 chhiu2-se3, sok-tou7 ju2 kin2 ju2 ho2, chhin-chhiunn7 an2-ni.”"
        ],
        [
          "家政老師khia7 ti7 講台頂，to3 手mouh 1 khaN 大碗公，正手giah8 1 支湯匙la7 kah khin-khin-khiaN7-khiaN7；學生有樣看樣，雙手toe3 teh tin2 動，kui 間家政教室鬧熱chhih-chhih。",
          "Ka-cheng3 lau7-su khia7 ti7 kang2-tai5 teng2, to3-chhiu2 mouh 1 khann toa7-oann2-kong, chiann3-chhiu2 giah8 1 ki thng-si5 la7 kah khin-khin-khiann7-khiann7; hak8-seng u7-iunn7 khoann3 iunn7, siang-chhiu2 toe3 teh tin2-tang7, kui keng ka-cheng3 kau3-sek lau7-jiat8 chhih-chhih."
        ],
        [
          "Tu2 起頭老師就特別交帶，卵清tioh8 phah gah 起波，而且鼎倒khap ma7 be7 lak--落來chiah 有準算。我aN3 腰下命la7,liam-mi to3 手、liam-mi 正手an2-ni teh 輪替，波愈來愈phong3,卻ma7 愈來愈重。到gah 1 個時cham7,我遵照老師講--e5 ka7 鼎peng2--過，chiaN5 實1 滴都無lak--出來。",
          "Tu2 khi2-thau5 lau7-su to7 tek8-piat8 kau-tai3, nng7-chheng tioh8 phah gah khi2-pho, ji5-chhiann2 tiann2 to3-khap ma7 be7 lak--loh8-lai5 chiah u7 chun2-sng3. Goa2 ann3-io he7-mia7 la7, liam-mi to3-chhiu2, liam-mi chiann3-chhiu2 an2-ni teh lun5-the3, pho ju2 lai5 ju2 phong3, khiok ma7 ju2 lai5 ju2 tang7. kau3 gah 1 e5 si5-cham7, goa2 chun-chiau3 lau7-su kong2--e5 ka7 tiann2 peng2--koe3, chiann5-sit8 1 tih to bo5 lak--chhut-lai5."
        ],
        [
          "Theh8 手巾a2 ka7 汗拭拭--leh，koh 來，照烏枋頂koan5 寫--e5,tioh8 khng3 2 khok 麵粉、3 甌幼白糖，koh攙tam7-poh8-a2 Bat-tah 油kap phang 料粉；尾手，我ka7 攪好勢e5 料kui-e5 倒入去1 個心形e5 模a2,烘爐e5 火khiat8 toh8 了後，續--落來e5 khang-khoe3,只chhun 等待na7-tiaN7。",
          "Theh8 chhiu2-kin-a2 ka7 koann7 chhit-chhit--leh, koh lai5, chiau3 ou-pang teng2-koan5 sia2--e5, tioh8 khng3 2 khok mi7-hun2, 3 au iu3-peh8-thng5, koh chham tam7-poh8-a2 Bat-tah-iu5 kap phang-liau7-hun2; boe2-chhiu2, goa2 ka7 kiau2 ho2-se3 e5 liau7 kui-e5 to3 jip8 khi3 1 e5 sim-heng5 e5 bou7-a2, hang-lou5 e5 hoe2 khiat8 toh8 liau2-au7, soa3--loh8-lai5 e5 khang-khoe3, chi2 chhun tan2-thai7 na7-tiann7."
        ],
        [
          "壁頂時鐘2 支kha 骨徙動e5 速度真正慢，na2 龜teh 爬--leh，我khok8-khok8 giah8 頭注意時間，坐ti7 椅--ni 聽候soah 比khia7 leh phah 卵e5 時chun7 iau2 koh-khah 艱苦。",
          "Piah-teng2 si5-cheng 2 ki kha-kut soa2-tang7 e5 sok-tou7 chin-chiann3 ban7, na2 ku teh pe5--leh, goa2 khok8-khok8 giah8-thau5 chu3-i3 si5-kan, che7 ti7 i2--ni theng3-hau7 soah pi2 khia7 leh phah-nng7 e5 si5-chun7 iau2 koh-khah kan-khou2."
        ],
        [
          "雞卵糕e5 phang 味m7 知按tah 偷偷a2 soan--出來，我ka7 鼎koa3  掀--開，1 chun7 燒hut-hut e5 霧氣隨chong5 tui3 天花板--去，等煙霧chiau5-choan5 thoaN3 開，我看著1 粒iau2-koh teh chheng3 煙e5 心出現ti7 鼎底，phong3-sai-sai，金iaN3-iaN3。",
          "Ke-nng7-ko e5 phang-bi7 m7 chai an3 tah thau-thau-a2 soan--chhut-lai5, goa2 ka7 tiann2-koa3 hian--khui, 1 chun7 sio-hut-hut e5 bu7-khi3 sui5 chong5 tui3 thian-hoa-pan2--khi3, tan2 ian-bu7 chiau5-choan5 thoann3 khui, goa2 khoann3 tioh8 1 liap8 iau2-koh teh chheng3-ian e5 sim chhut-hian7 ti7 tiann2-te2, phong3-sai-sai, kim-iann3-iann3."
        ],
        [
          "下課chin3 前，老師開始沿桌驗收成果，行到我chia e5 時，老師giah8 刀a2 ti7 邊--a2 挖1 te3-a2 試滋味，了後，大頭母指koan5 o-lo2 講我e5 雞卵糕m7-na7 色緻sui2,teng7 度、甜度koh long2 chhiau5 kah tu2-tu2 好，上重要--e5,外形有創意，真顯目。結果，我得著92 分，算是一等koan5--e5。我chiok 歡喜，趕緊愛beh ka7 雞卵糕theh8 tng2 去教室。這個時chun7,放送頭有聲音出--來，ai3 全校班長走1 choa7  訓導室。",
          "Ha7-kho3 chin3-cheng5, lau7-su khai-si2 ian5 toh giam7-siu seng5-ko2, kiann5 kau3 goa2 chia e5 si5, lau7-su giah8 to-a2 ti7 pinn--a2 ou2 1 te3-a2 chhi3 chu-bi7, liau2-au7, toa7-thau5-bu2 chi2 koan5 o-lo2 kong2 goa2 e5 ke-nng7-ko m7-na7 sek-ti3 sui2, teng7-tou7, tinn-tou7 koh long2 chhiau5 kah tu2-tu2-ho2, siong7 tiong7-iau3--e5, goa7-heng5 u7 chhong3-i3, chin hiann2-bak8. Kiat-ko2, goa2 tit tioh8 92 hun, sng3 si7 it-teng2-koan5--e5. Goa2 chiok hoann-hi2, koann2-kin2 ai3 beh ka7 ke-nng7-ko theh8 tng2 khi3 kau3-sek. Chit e5 si5-chun7, hong3-sang3-thau5 u7 siann-im chhut--lai5, ai3 choan5-hau7 pan-tiunn2 chau2 1 choa7 hun3-to7-sek."
        ],
        [
          "「Na2 chiah tu2 好，taN 是beh 去iah m7 去？」我心內teh tiuN-tu5,雞卵糕捧ti7 手中央。",
          "“Na2 chiah tu2-ho2, tann si7 beh khi3 iah m7 khi3?” Goa2 sim-lai7 teh tiunn-tu5, ke-nng7-ko phang5 ti7 chhiu2 tiong-ng."
        ],
        [
          "『各班班長，請到訓導室集合。各班班長，請即刻到訓導室集合。』",
          "『各班班長，請到訓導室集合。各班班長，請即刻到訓導室集合。』"
        ],
        [
          "放送頭koh 再催逼，kou-put-chiong，我ka7 雞卵糕交託1 個同學暫時保管，但是等到ui3 訓導室tng2--來，我發覺ka-ki7 e5 書桌a2 頂khng3 1 te3 缺1 角e5 雞卵糕，雞卵糕本底e5 外形已經看be7 出--來a。",
          "Hong3-sang3-thau5 koh-chai3 chhui-pek, kou-put-chiong, goa2 ka7 ke-nng7-ko kau-thok 1 e5 tong5-oh8 chiam7-si5 po2-koan2, tan7-si7 tan2 kau3 ui3 hun3-to7-sek tng2--lai5, goa2 hoat-kak ka-ki7 e5 chu-toh-a2 teng2 khng3 1 te3 khih 1 kak e5 ke-nng7-ko, ke-nng7-ko pun2-te2 e5 goa7-heng5 i2-keng khoann3 be7 chhut--lai5 a."
        ],
        [
          "「Na2 會變an2-ni！到底是siang2 食--去e5?」我看1 下chiok 艱苦心，目屎珠ti7 目kiN5 ko7 動。",
          "“Na2 e7 pian3 an2-ni! Tau3-te2 si7 siang2 chiah8--khi3 e5?” Goa2 khoann3 chit8-e7 chiok kan-khou2-sim, bak8-sai2-chu ti7 bak8-kinn5 ko7-tang7."
        ],
        [
          "「我--la。」廣播電台自首，khian3-thian khian3-thian 講：「Ah-to7 看tioh8 chiaN5 好食款，我擋be7 tiau5,就ka7 捻1 te3-a2 來食。」",
          "“Goa2--la.” Kong2-po3 tian7-tai5 chu7-siu2, khian3-thian khian3-thian kong2: “Ah-to7 khoann3 tioh8 chiann5 ho2-chiah8 khoan2, goa2 tong3 be7 tiau5, to7 ka7 liam3 1 te3-a2 lai5 chiah8 .”"
        ],
        [
          "「Siang2 允准你食--e5!我kam2 有講會sai2 食！」我大聲嚷，在場眾人看我1 個。",
          "“Siang2 un2-chun2 li2 chiah8--e5! Goa2 kam2 u7 kong2 e7-sai2 chiah8!” Goa2 toa7-siann jiang2, chai7-tiunn5 chiong3-lang5 khoann3 goa2 1 e5."
        ],
        [
          "「物件做好就是beh hou7-ng5 食--e5,無，kam2 kan-taN beh 看sui2--e5 na7-tiaN7？」廣播電台替ka-ki7 辯護。",
          "“Mih8-kiann7 cho3 ho2 to7-si7 beh hou7-ng5 chiah8--e5, bo5, kam2 kan-tann beh khoann3 sui2--e5 na7-tiann7?” Kong2-po3 tian7-tai5 the3 ka-ki7 pian7-hou7."
        ],
        [
          "「雞卵糕我做--e5,kan-taN 我有資格決定beh 請siang2 食！」",
          "“Ke-nng7-ko goa2 cho3--e5, kan-tann goa2 u7 chu-keh koat-teng7 beh chhiann2 siang2 chiah8!”"
        ],
        [
          "我比前--a2 iau2 koh-khah 惡，廣播電台tioh8-chhiN 驚，thi-thi thuh8-thuh8 講：「你，你mai3 siuN7-khi3--la，kiaN-a2 日tng2--去，我會ka7 gun2 a 母討錢，bin-a2-chai3 隨買1 個賠--你。」",
          "Goa2 pi2 cheng5--a2 iau2 koh-khah ok, kong2-po3 tian7-tai5 tioh8-chhinn-kiann, thi-thi thuh8-thuh8 kong2: “Li2, li2 mai3 siunn7-khi3--la, kiann-a2-jit8 tng2--khi3, goa2 e7 ka7 gun2 a-bu2 tho2-chinn5, bin-a2-chai3 sui5 be2 1 e5 poe5--li2.”"
        ],
        [
          "「Siang2 稀罕你e5 雞卵糕！」我koh 再hoah 聲，然後無頭無尾細a2 聲a2 nauh 1 句講：「人gun2 都iau2-boe7 theh8 hou7 i 看。」",
          "“Siang2 hi-han2 li2 e5 ke-nng7-ko!” Goa2 koh-chai3 hoah-siann, jian5-au7 bo5 thau5 bo5 boe2 se3-a2-siann-a2 nauh 1 ku3 kong2: “Lang5 gun2 to iau2-boe7 theh8 hou7 i khoann3.”"
        ],
        [
          "「I？Siang2 是i？你beh theh8 siaN2-mih hou7-ng5 看？」",
          "“I? Siang2 si7 i? Li2 beh theh8 siann2-mih hou7-ng5 khoann3?”"
        ],
        [
          "我無回答，下意識的ng3 上尾排看--1 下。I 手--ni theh8 1 節魚骨頭，aN3 腰tng-teh 飼i e5 貓a2。我心肝1 chun7 e5 抽疼，趁目屎iau2-boe7 kui choa7  lin3--落來以前，le5 頭走離教室。",
          "Goa2 bo5 hoe5-tap, ha7-i3-sek-tek8 ng3 siong7-boe2-pai5 khoann3--chit8-e7. I chhiu2--ni theh8 1 chat hi5-kut-thau5, ann3-io tng-teh chhi7 i e5 niau-a2. Goa2 sim-koann 1 chun7 e5 thiu-thiann3, than3 bak8-sai2 iau2-boe7 kui choa7 lin3--loh8-lai5 i2-cheng5, le5-thau5 chau2 li7 kau3-sek."
        ],
        [
          "5.點卯",
          "5. Tiam2-bau2"
        ],
        [
          "時節猶beh oa2 年--a，chai2 起時，koaN5 凊凊e5 東風suh-suh 叫，1 si3-koe3 liu3-liu3 走，教室2 peng5 e5 玻璃窗，tak8 片關密密，gau5 chng3 縫e5 風猶原有chai5-tiau7 chhoe7 著空隙nng3--入來。學生gin2-a2 1 個a2 1 個到位，人氣漸漸旺，室內lioh8-a2 有khah 燒loh8。Tak8-e5 坐坐相oa2,身軀kiu-kiu khah 會擋koaN5。",
          "Si5-chiat iu5 beh oa2 ni5--a, chai2-khi2-si5, koann5-chhin3-chhin3 e5 tang-hong suh-suh-kio3, 1 si3-koe3 liu3-liu3-chau2, kau3-sek 2 peng5 e5 po-le5-thang, tak8 phinn3 koainn ba7-ba7, gau5 chng3-phang7 e5 hong iu5-goan5 u7 chai5-tiau7 chhoe7 tioh8 khang-khiah nng3--jip8-lai5. Hak8-seng gin2-a2 1 e5 a2 1 e5 kau3-ui7, lang5-khi3 chiam7-chiam7 ong7, sek-lai7 lioh8-a2 u7 khah sio-loh8. Tak8-e5 che7-che7 sio oa2, sin-khu kiu-kiu khah e7 tong3 koann5."
        ],
        [
          "糾察隊e5 人真準時，tak8 工透早這個時chun7,總會ti7 gun2 教室出現。按照手--ni e5 名簿隨個a2 點名，hoah 3 pai2 無人應聲，糾察隊--e5 筆giah8--leh 隨ti7 面頂做記號，送到訓導處集體入檔案，後日a2 thang 做1 pai2 清算。",
          "Kiu3-chhat-tui7 e5 lang5 chin chun2-si5, tak8 kang thau3-cha2 chit e5 si5-chun7, chong2 e7 ti7 gun2 kau3-sek chhut-hian7. An3-chiau3 chhiu2--ni e5 mia5-phou7 sui5-e5-a2 tiam2-mia5, hoah 3 pai2 bo5 lang5 in3-siann, kiu3-chhat-tui7--e5 pit giah8--leh sui5 ti7 bin7-teng2 cho3 ki3-ho7, sang3 kau3 hun3-to7-chhu3 chip8-the2 jip8 tong2-an3, au7-jit8-a2 thang cho3 1 pai2 chheng-sng3."
        ],
        [
          "有1 項tai7-chi3,我絕對be7 記teng5-taN5--去，cheng7 半冬外前ui3 別間學校轉--來，到cha-hng 為止，i iau2 m7 bat 缺席--過，但是kiaN-a2 日……",
          "U7 1 hang7 tai7-chi3, goa2 choat8-tui3 be7 ki3 teng5-tann5--khi3, cheng7 poann3-tang goa7 cheng5 ui3 pat8-keng hak8-hau7 choan2--lai5, kau3 cha-hng ui5-chi2, i iau2 m7 bat khoat-sek8--koe3, tan7-si7 kiann-a2-jit8......"
        ],
        [
          "鐘a2 聲giang，頂pou 頭1 節課是國文，過beh 20 分鐘，老師chiah 勻勻a2 步行入--來。",
          "Cheng-a2-siann giang, teng2-pou thau5 1 chiat kho3 si7 kok-bun5, koe3 beh 20 hun-cheng, lau7-su chiah un5-un5-a2 pou7-kiann5 jip8--lai5."
        ],
        [
          "「Tai7 先，我beh 向tak8-e5 宣佈1 項tai7-chi3。」導師聲喉kek ke7-ke7 講：「KiaN-a2 日，lan2 班有1 位同學無來上課，從今以後，i ma7 be7 koh 再來--a。」",
          "“Tai7-seng, goa2 beh hiong3 tak8-e5 soan-pou3 1 hang7 tai7-chi3.” To7-su siann-au5 kek ke7-ke7 kong2: “Kiann-a2-jit8, lan2 pan u7 1 ui7 tong5-oh8 bo5 lai5 siong7-kho3, chiong5 kim i2-au7, i ma7 be7 koh-chai3 lai5--a.”"
        ],
        [
          "Tak8-e5 目chiu bui-bui，目頭kat-kat，自然的oat8頭看tui3 上尾排oa2 窗a2 邊hit 個座位。Na2 親像teh 解答眾人e5 疑問，老師繼續koh 講：",
          "Tak8-e5 bak8-chiu bui-bui, bak8-thau5 kat-kat, chu7-jian5-tek8 oat8-thau5 khoann3 tui3 siong7-boe2-pai5 oa2 thang-a2 pinn hit e5 che7-ui7. Na2 chhin-chhiunn7 teh kai2-tap chiong3-lang5 e5 gi5-bun7, lau7-su ke3-siok8 koh kong2:"
        ],
        [
          "「In 老pe7 生理做失敗，欠人1 身軀債，債主jiok 來到lan2 chia，in kui 家口a2 cha 暗透暝偷偷a2 離開，無人知影in 走去toh。」",
          "“In lau7-pe7 seng-li2 cho3 sit-pai7, khiam3 lang5 1 sin-khu che3, che3-chu2 jiok lai5 kau3 lan2 chia, in kui-ke-khau2-a2 cha-am3 thau3-me5 thau-thau-a2 li7-khui, bo5 lang5 chai-iann2 in chau2 khi3 toh.”"
        ],
        [
          "老師1 下講煞，下kha e5 人開始chhi-bu2-chhih8-chhuh8 互相teh 議論。我完全聽無in teh 講siaN2，kan-taN 感覺頭殼重重，4 肢軟酸，心臟勉強iau2 teh tin2 動，不過跳動e5 速度真慢。",
          "Lau7-su chit8-e7 kong2 soah, e7-kha e5 lang5 khai-si2 chhi-bu2-chhih8-chhuh8 hou7-siong teh gi7-lun7. Goa2 oan5-choan5 thiann bo5 in teh kong2 siann2, kan-tann kam2-kak thau5-khak tang7-tang7, 4 ki nng2-sng, sim-chong7 bian2-kiong2 iau2 teh tin2-tang7, put-ko3 thiau3-tong7 e5 sok-tou7 chin ban7."
        ],
        [
          "有--1 久a2,我khoaN-khoaN-a2 回復正常，4 周圍e5 聲音清楚--起來了後，聽著坐ti7 我後壁e5 Bi2-bi2 對人an2-ni teh 講：",
          "U7--chit8-ku2-a2, goa2 khoann-khoann-a2 hoe5-hok8 cheng3-siong5, si3-chiu-ui5 e5 siann-im chheng-chho2--khi2-lai5 liau2-au7, thiann tioh8 che7 ti7 goa2 au7-piah e5 Bi2-bi2 tui3 lang5 an2-ni teh kong2:"
        ],
        [
          "「椅桌坐boe7 燒就走，親像i 這款，beh na2 交有朋友--leh！」",
          "“I2-toh che7 boe7 sio to7 chau2, chhin-chhiunn7 i chit khoan2, beh na2 kau u7 peng5-iu2--leh!”"
        ],
        [
          "冬天e5 太陽，晏晏起床，早早就beh hioh-khun3,學校放學e5 時，街路e5 燈火有e5 已經點toh8。我手--ni nih8 1 張字紙，沿路行，沿路問--人。巷路彎彎oat-oat，eh8 chiN-chiN，猶koh 滑liu3-siu3,我1 步1 hoah8 tauh8-tauh8-a2 行，尾手，ti7 1 間破瓦厝頭前停kha。",
          "Tang-thinn e5 thai3-iong5, oann3-oann3 khi2-chhng5, cha2-cha2 to7 beh hioh-khun3, hak8-hau7 pang3-oh8 e5 si5, ke-lou7 e5 teng-hoe2 u7 e5 i2-keng tiam2-toh8. Goa2 chhiu2--ni nih8 1 tiunn ji7-choa2, ian5-lou7 kiann5, ian5-lou7 mng7--lang5. Hang7-lou7 oan-oan oat-oat, eh8 chinn-chinn, iu5 koh kut8-liu3-siu3, goa2 1 pou7 1 hoah8 tauh8-tauh8-a2 kiann5, boe2-chhiu2 , ti7 1 keng phoa3-hiah8-chhu3 thau5-cheng5 theng5-kha."
        ],
        [
          "我ka7 紙條頂面e5 住址kap 門牌相比對，thang 確定ka-ki7 無chhoe7 m7-tioh8 所在。等1 個過路人行遠--去了後，我ka7 門sak--開，快步踏--入去，然後趕緊ka7 門關--起來。",
          "Goa2 ka7 choa2-tiau5 teng2-bin7 e5 chu7-chi2 kap mng5-pai5 sio pi2-tui3, thang khak-teng7 ka-ki7 bo5 chhoe7 m7-tioh8 sou2-chai7. Tan2 1 e5 koe3-lou7-lang5 kiann5 hng7--khi3 liau2-au7, goa2 ka7 mng5 sak--khui, khoai3-pou7 tah8--jip8-khi3, jian5-au7 koann2-kin2 ka7 mng5 koainn--khi2-lai5."
        ],
        [
          "厝內不止a2 整齊，kap 我chin3 前ioh想--e5 差1 大ba7。In 果然走kah 真洶狂，真che7 物件long2 無搬走，無成1 間無人teh toa3  e5 厝。我1 si3-koe3 巡看，hit 粒i su3 常chah 去學校e5 籃球hiat ti7 壁角，m7-koh，hit kha i tak8 日long2 會koaN7 去教室e5 貓籠a2,我an2-choaN2 都chhoe7 無。",
          "Chhu3-lai7 put-chi2-a2 cheng2-che5, kap goa2 chin3-cheng5 ioh-siunn7--e5 chha 1 toa7 ba7. In ko2-jian5 chau2 kah chin hiong-kong5, chin che7 mih8-kiann7 long2 bo5 poann-chau2, bo5 seng5 1 keng bo5 lang5 teh toa3 e5 chhu3. Goa2 1 si3-koe3 sun5 khoann3, hit liap8 i su3-siong5 chah khi3 hak8-hau7 e5 na5-kiu5 hiat ti7 piah-kak, m7-koh, hit kha i tak8-jit8 long2 e7 koann7 khi3 kau3-sek e5 niau-lang-a2, goa2 an2-choann2 to chhoe7 bo5."
        ],
        [
          "「至少i be7 孤單，上無，i iau2 有貓a2 kap i 做伴。」我ti7 心內對ka-ki7 an2-ni 講。",
          "“Chi3-chio2 i be7 kou-toann, siong7 bo5, i iau2 u7 niau-a2 kap i cho3-phoann7.” Goa2 ti7 sim-lai7 tui3 ka-ki7 an2-ni kong2."
        ],
        [
          "M7 知toh 位e5 窗a2 門關無bat8,1 chun7 koaN5-sng3-sng3 e5 風吹--來，我kui 身軀gih8-gih8-chun。自天pong5 到地枋koh 再詳細巡看1 pai2,我ka7 大門關oa2--來，順原在e5 路行--tng2 去。",
          "M7 chai toh-ui7 e5 thang-a2-mng5 koainn bo5 bat8, 1 chun7 koann5-sng3-sng3 e5 hong chhoe--lai5, goa2 kui sin-khu gih8-gih8-chun. Chu7 thian-pong5 kau3 te7-pang koh-chai3 siong5-se3 sun5 khoann3 1 pai2, goa2 ka7 toa7-mng5 koainn oa2--lai5, sun7 goan5-chai7 e5 lou7 kiann5--tng2-khi3."
        ],
        [
          "Cheng5 樹頂究竟有siaN2 好景緻？自i 離開了後，我soah 無興趣知--a。我chhiang5-chai7 teh 想，kiam2-chhai2,我所戀慕--e5,並m7 是樹頂e5 風光美景，但是，我心內真正戀慕--e5 到底是sim2-mih？無tiaN7-tioh8 我kan-taN 會tang3 用1 句si7 大人不時對我講e5 話來回答：",
          "Cheng5-chhiu7 teng2 kiu3-keng3 u7 siann2 ho2 keng2-ti3? Chu7 i li7-khui liau2-au7, goa2 soah bo5 heng3-chhu3 chai--a. Goa2 chhiang5-chai7 teh siunn7, kiam2-chhai2, goa2 sou2 loan5-bou7--e5, peng7 m7 si7 chhiu7-teng2 e5 hong-kong bi2-keng2, tan7-si7, goa2 sim-lai7 chin-chiann3 loan5-bou7--e5 tau3-te2 si7 sim2-mih? Bo5 tiann7-tioh8 goa2 kan-tann e7-tang3 iong7 1 ku3 si7-toa7-lang5 put-si5 tui3 goa2 kong2 e5 oe7 lai5 hoe5-tap:"
        ],
        [
          "「等你大han3 就會知--a。」",
          "“Tan2 li2 toa7-han3 to7 e7 chai--a.”"
        ]
      ],
      "篇名": "Cheng5-chhiu7 teng2 e5 kong-keng2"
    }
  ]
}
