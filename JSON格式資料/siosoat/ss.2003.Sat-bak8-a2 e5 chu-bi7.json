{
  "作者": "清文",
  "出版年": "2003",
  "出版者": "台文罔報雜誌社",
  "文類": "小說",
  "書寫系統": "漢羅",
  "資料": [
    {
      "段": [
        [
          "茫茫渺渺e5 13天外",
          "Bong5-bong5 biau2-biau2 e5 13 thinn-goa7"
        ],
        [
          "望有tam7-poh8-a2 光來chhio7 路",
          "Bang7 u7 tam7-poh8-a2 kng lai5 chhio7-lou7"
        ],
        [
          "Hou7飄流e5神魂",
          "Hou7 phiau-liu5 e5 sin5-hun5"
        ],
        [
          "Chhoe7 著依倚e5 所在",
          "Chhoe7 tioh8 i-oa2 e5 sou2-chai7"
        ],
        [
          "Tam 1-sut-a2 真心e5 疼愛",
          "Tam chit8-sut-a2 chin-sim e5 thiann3-ai3"
        ],
        [
          "(一)",
          "(It)"
        ],
        [
          "薰kheh-a2 e5 煙像1隻白蛇，khoann-khoann-a2 soan 到電火球a2，財--a2 chhun 手去theh8 薰，大力suh kah 盡pong7，i 坐ti7 廳--nih e5 the 椅，薰1支pok 過1支，be7-su m7 免用錢買--e5。",
          "Hun-kheh-a2 e5 ian chhiunn7 1 chiah peh8-choa5, khoann-khoann-a2 soan kau3 tian7-hoe2-kiu5-a2, Chai5--a2 chhun chhiu2 khi3 theh8 hun, toa7-lat8 suh kah chin7-pong7, i che7 ti7 thiann--nih e5 the-i2, hun 1 ki pok koe3 1 ki, be7-su m7 bian2 iong7 chinn5 be2--e5."
        ],
        [
          "賣肉粽--e5 ui3 門口行--過-a，chit-ma2 應當是beh 翻點--a，杏--a2 出--來：",
          "Be7 bah-chang3--e5 ui3 mng5-khau2 kiann5--koe3-a, chit-ma2 eng-tong si7 beh hoan-tiam2--a, Heng7--a2 chhut--lai5:"
        ],
        [
          "「暗--a，bin5-a2-chai3 ai3 做seng-li2，去睏--lah。」",
          "“Am3--a, bin5-a2-chai3 ai3 cho3-seng-li2, khi3 khun3--lah.”"
        ],
        [
          "「Beh nah 睏會落眠？」",
          "“Beh nah khun3 e7 loh8-bin5?”"
        ],
        [
          "「人beh 討厝，koh 來去ka7 人稅厝就好--a。」",
          "“Lang5 beh tho2 chhu3, koh lai5-khi3 ka7 lang5 soe3-chhu3 to7 ho2--a.”"
        ],
        [
          "「想著koh ai3 搬搬搖搖就艱苦，老歲a2 iau2-koh phoa3 病ti7 眠床頂，m7 知會堪得搬徙--無？Beh than3 kah ti7 時chiah 有1間a2厝thang 好u。」",
          "“Siunn7 tioh8 koh ai3 poann-poann io5-io5 to7 kan-khou2, lau7-hoe3-a2 iau2-koh phoa3-penn7 ti7 bin5-chhng5-teng2, m7 chai e7 kham-tit poann-soa2--bo5? Beh than3 kah ti7-si5 chiah u7 1 keng-a2 chhu3 thang ho2 u.”"
        ],
        [
          "「厝主kam2 有講ai3 lan2 tang 時搬？」",
          "“Chhu3-chu2 kam2 u7 kong2 ai3 lan2 tang-si5 poann?”"
        ],
        [
          "「I 講若有賣--出-去，beh 交--人e5 時，lan2 chiah 搬就會tang3，koh 問lan2 有beh 買--無，我講無才tiau7--lah。」",
          "“I kong2 na7 u7 be7--chhut-khi3, beh kau--lang5 e5 si5, lan2 chiah poann to7 e7-tang3, koh mng7 lan2 u7 beh be2--bo5, goa2 kong2 bo5 chai5-tiau7--lah.”"
        ],
        [
          "財--a2 khia7--起-來，行去釘ti7 壁--nih  e5 紅keh 桌，tui3 chhai7 ti7 面頂e5 神主牌吐大khui3:",
          "Chai5--a2 khia7--khi2-lai5, kiann5 khi3 teng3 ti7 piah--nih e5 ang5-keh-toh, tui3 chhai7 ti7 bin7-teng2 e5 sin5-chu2-pai5 thou3 toa7-khui3:"
        ],
        [
          "「A笑--a2，你m7 是講我若娶你e5 神主牌a2，beh 保庇我大than3錢，ah 你入gun2 e5 門beh chiann5 年--a，seng-li2 ma7 是hoe-hoe-a2 nia5，食會飽、脹be7 肥。」",
          "“A-chhio3--a2, li2 m7 si7 kong2 goa2 na7 chhoa7 li2 e5 sin5-chu2-pai5-a2, beh po2-pi3 goa2 toa7-than3-chinn5, ah li2 jip8 gun2 e5 mng5 beh chiann5-ni5--a, seng-li2 ma7 si7 hoe-hoe-a2 nia5, chiah8 e7 pa2, tiunn3 be7 pui5.”"
        ],
        [
          "「好--a-lah！講he 無khah-choah8，睏--lah！」",
          "“Ho2--a-lah! Kong2 he bo5 khah-choah8, khun3--lah!”"
        ],
        [
          "財--a2 na2 入房門na2 講：「Bin5-a2-chai3 冬節beh 拜公ma2，會記得買麻虱目a2 tng2 來拜，真久無食--a。」",
          "Chai5--a2 na2 jip8 pang5-mng5 na2 kong2: “Bin5-a2-chai3 tang-cheh beh pai3 kong-ma2, e7 ki3-tit be2 moa5-sat-bak8-a2 tng2-lai5 pai3, chin ku2 bo5 chiah8--a.”"
        ],
        [
          "(二)",
          "(Ji7)"
        ],
        [
          "4枝tam3 正oat，koh 行1-te3-a2 就會看著巷a2口1欉茄苳，正手peng5 有10間kham3 鉛phiann2 e5柴枋a2 厝， 起kah 無平koan5，厝後hit te3 pun3-so3 地a2 tun2  1堆1堆人拆厝e5 磚a2、沙，年久月深，風吹雨ak，發真che7 菅芒。To3手peng5 日本式e5 舊宿舍，牆a2 疊koan5-koan5，牆a2 內e5 soainn7-a2 thong2 出來外口，tak8 年若是soainn7-a2 結籽，準作 iau2 be7 食--得，對面e5 gin2-a2 ma7 會so5-kha liam 手來beh 偷挽。",
          "4 ki tam3 chiann3-oat, koh kiann5 chit8-te3-a2 to7 e7 khoann3 tioh8 hang7-a2-khau2 1 chang5 ka-tang, chiann3-chhiu2-peng5 u7 10 keng kham3 ian5-phiann2 e5 chha5-pang-a2 chhu3, khi2 kah bo5 penn5 koan5, chhu3-au7 hit te3 pun3-so3-te7-a2 tun2 1 tui 1 tui lang5 thiah-chhu3 e5 chng-a2, soa, ni5 ku2 goeh8 chhim, hong chhoe hou7 ak, hoat chin che7 koann-bang. To3-chhiu2-peng5 Jit8-pun2 sek e5 ku7 sok-sia3, chhiunn5-a2 thiap8 koan5-koan5, chhiunn5-a2 lai7 e5 soainn7-a2 thong2 chhut-lai5 goa7-khau2, tak8 ni5 na7 si7 soainn7-a2 kiat-chi2, chun2 cho3 iau2 be7 chiah8--tit, tui3-bin7 e5 gin2-a2 ma7 e7 so5-kha liam-chhiu2 lai5 beh thau ban2."
        ],
        [
          "茄苳kha khng3 2 liau5 破藤椅，蜘蛛牽絲ui3 樹a2 頂tin--落-來，風吹，蜘蛛線無斷，iu5-goan5 ti7 hia hainn3 來hainn3 去。Koann5--人e5 中tau3，日頭燒lo7，gin2-a2 趁大人leh hioh-tau3，出來ti7 水hiap8-a2 邊hiap8 水sio-phun3。A雪koann7 khabang 頭tam3-tam3 行--入-來，kap 人leh sng2 水e5 A貴大聲叫：",
          "Ka-tang kha khng3 2 liau5 phoa3 tin5-i2, ti-tu khan-si ui3 chhiu7-a2 teng2 tin--loh8-lai5, hong chhoe, ti-tu-soann3 bo5 tng7, iu5-goan5 ti7 hia hainn3 lai5 hainn3 khi3. Koann5--lang5 e5 tiong-tau3, jit8-thau5 sio-lo7, gin2-a2 than3 toa7-lang5 leh hioh-tau3, chhut-lai5 ti7 chui2-hiap8-a2 pinn hiap8-chui2 sio-phun3. A-soat koann7 khabang thau5 tam3-tam3 kiann5--jip8-lai5, kap lang5 leh sng2-chui2 e5 A-kui3 toa7-siann kio3:"
        ],
        [
          "「A姐！你有liah8 虱目a2 tng2--來-無？」A雪無oat8 頭看A貴，作i 行--入-去。",
          "“A-chi2! Li2 u7 liah8 sat-bak8-a2 tng2--lai5-bo5?” A-soat bo5 oat8-thau5 khoann3 A-kui3, cho3 i kiann5--jip8-khi3."
        ],
        [
          "A雪入門，杏--a2 就問：「這chun7 你nah 會tang3 tng2--來？」",
          "A-soat jip8-mng5, Heng7--a2 to7 mng7: “Chit-chun7 li2 nah e7-tang3 tng2--lai5 ?”"
        ],
        [
          "A雪ka7 面oat8 邊--a2:",
          "A-soat ka7 bin7 oat8 pinn--a2:"
        ],
        [
          "「這cham7-a2 餐廳seng-li2 好，睏眠無夠，我擋be7 tiau5--a，我beh koh tng2來 toa3 工場。」",
          "“Chit-cham7-a2 chhan-thiann seng-li2 ho2, khun3-bin5 bo5-kau3, goa2 tong3 be7 tiau5--a, goa2 beh koh tng2-lai5 toa3 kang-tiunn5.”"
        ],
        [
          "杏--a2 iau2 有話beh 問，A雪就tui3 房間入--去。",
          "Heng7--a2 iau2 u7 oe7 beh mng7, A-soat to7 tui3 pang5-keng jip8--khi3."
        ],
        [
          "食暗，財--a2 就唸：",
          "Chiah8 am3, Chai5--a2 to7 liam7:"
        ],
        [
          "「餐廳tng 無eng5，你nah 會ka7 人走--tng2-來？」",
          "“Chhan-thiann tng bo5-eng5, li2 nah e7 ka7 lang5 chau2--tng2-lai5?”"
        ],
        [
          "A雪頭chhih-chhih無應，財--a2 koh 問：",
          "A-soat thau5 chhih-chhih bo5 in3, Chai5--a2 koh mng7:"
        ],
        [
          "「是m7 是你pin7-toann7，去hou7 lin2 魁伯--a2 罵chiah 偷走？」",
          "“Si7 m7 si7 li2 pin7-toann7, khi3 hou7 lin2 Khoe-peh--a2 me7 chiah thau-chau2?”"
        ],
        [
          "A雪1手捧碗1手theh8 箸，iau2 是無講話，財--a2 大聲嚷：",
          "A-soat 1 chhiu2 phang5-oann2 1 chhiu2 theh8 ti7, iau2 si7 bo5 kong2-oe7, Chai5--a2 toa7-siann jiang2:"
        ],
        [
          "「到底是an2-choann2，你m7 tioh8 講，gun2 iah8 m7 是你腹tou2 內e5 bin7 蟲。」",
          "“Tau3-te2 si7 an2-choann2, li2 m7 tioh8 kong2, gun2 iah8 m7 si7 li2 pak-tou2 lai7 e5 bin7-thang5.”"
        ],
        [
          "A雪碗箸khng3--leh 走入去房間，杏--a2 趕緊替i 應：",
          "A-soat oann2-ti7 khng3--leh chau2 jip8-khi3 pang5-keng, Heng7--a2 koann2-kin2 the3 i in3:"
        ],
        [
          "「A雪自來m7 bat 離開厝，in a-ma2 chit-ma2 koh leh phoa3 病，穩tang3 是會心悶。」",
          "“A-soat chu7-lai5 m7 bat li7-khui chhu3, in a-ma2 chit-ma2 koh leh phoa3-penn7, un2-tang3 si7 e7 sim-bun7.”"
        ],
        [
          "財--a2 khat 1碗poe-leng5-a2 湯：",
          "Chai5--a2 khat 1 oann2 poe-leng5-a2-thng:"
        ],
        [
          "「Hiah 大han3--a iau2 be7-hiau2 想，厝--nih 小弟、小妹ai3 食飯，杏--a2，過--2-工-a，你chiah ka7 chhoa7 去A魁hia，順續ka7 人會失禮。」",
          "“Hiah toa7-han3--a iau2 be7-hiau2 siunn7, chhu3--nih sio2-ti7, sio2-moe7 ai3 chiah8-png7, Heng7--a2, koe3--2-kang-a, li2 chiah ka7 chhoa7 khi3 A-khoe hia, sun7-soa3 ka7 lang5 hoe7-sit-le2.”"
        ],
        [
          "財--a2 sak 車si3-ke3 leh 賣粉圓，i kap 杏--a2 生6個gin2-a2，秋雪是大han3 cha-bou2-kiann2，今年17歲，面頂iau2-koh 有後生號做添丁，加A雪1歲，自初中卒業就偷偷a2 去台北，講beh phah 拚事業，出門3冬tng2 來2 tau2，頂tau2 tng2--來ka7 杏--a2 beh hou7--人e5 會a2 錢kap 人寄--e5 long2 拐--去，講是beh kap 人kong-ke seng-li2。",
          "Chai5--a2 sak chhia si3-ke3 leh be7 hun2-inn5, i kap Heng7--a2 senn 6 e5 gin2-a2, Chhiu-soat si7 toa7-han3 cha-bou2-kiann2, kin-ni5 17 hoe3, bin7-teng2 iau2-koh u7 hau7-senn ho7-cho3 Thiam-teng, ke A-soat 1 hoe3, chu7 chhou-tiong chut-giap8 to7 thau-thau-a2 khi3 Tai5-pak, kong2 beh phah-piann3 su7-giap8, chhut-mng5 3 tang tng2-lai5 2 tau2, teng2-tau2 tng2--lai5 ka7 Heng7--a2 beh hou7--lang5 e5 hoe7-a2-chinn5 kap lang5 kia3--e5 long2 koai2--khi3, kong2 si7 beh kap lang5 kong-ke seng-li2."
        ],
        [
          "財--a2 罵杏--a2:",
          "Chai5--a2 me7 Heng7--a2:"
        ],
        [
          "「你這個gong7 cha-bou2，ka-ti7 服侍e5 神明會興be7 興soah m7 知。」",
          "“Li2 chit e5 gong7 cha-bou2, ka-ti7 hok8-sai7 e5 sin5-beng5 e7 heng be7 heng soah m7 chai.”"
        ],
        [
          "第二cha-bou2-kiann2 16歲，叫做春蘭，落--來是10歲e5 雙生a2，cha-bou2--e5 叫麗茹，後生號做富貴，2冬前，koh puh 1個尾a2-kiann2─麗娟。",
          "Te7-ji7 cha-bou2-kiann2 16 hoe3, kio3-cho3 Chhun-lan5, loh8--lai5 si7 10 hoe3 e5 siang-senn-a2, cha-bou2--e5 kio3 Le7-ju5, hau7-senn ho7-cho3 Hu3-kui3, 2 tang cheng5, koh puh 1 e5 boe2-a2-kiann2----Le7-koan."
        ],
        [
          "A雪國校出業就ti7 工場食頭路，生做面a2 圓圓，笑--起-來目chiu chhun 1眉a2，in a-ma2 講A雪白肉底無話無句，na2 像頂港e5 sian7 蟲a2;A蘭皮膚烏 kiak8-kiak8 叫，be7-su lan2 chia e5 am2-pou-che5。",
          "A-soat kok-hau7 chhut-giap8 to7 ti7 kang-tiunn5 chiah8-thau5-lou7, senn-cho3 bin7-a2 inn5-inn5, chhio3--khi2-lai5 bak8-chiu chhun chit8-bai5-a2, in a-ma2 kong2 A-soat peh8-bah-te2 bo5 oe7 bo5 ku3, na2-chhiunn7 teng2-kang2 e5 sian7-thang5-a2; A-lan5 phoe5-hu ou kiak8-kiak8-kio3, be7-su lan2 chia e5 am2-pou-che5."
        ],
        [
          "1 pai2 財--a2 ti7 路--nih tng7 著kang7 庄e5 A魁，招來in 厝chhit-tho5，A魁講i ti7 屏東開餐廳，隔無幾工，又koh 來sio-chhoe7，liah8 2尾白siah-siah e5 虱目a2來，杏--a2 現thai5 1尾請A魁。",
          "1 pai2 Chai5--a2 ti7 lou7--nih tng7 tioh8 kang7 chng e5 A-khoe, chio lai5 in chhu3 chhit-tho5, A-khoe kong2 i ti7 Pin5-tong khui chhan-thiann, keh bo5 kui2 kang, iu7-koh lai5 sio-chhoe7, liah8 2 boe2 peh8-siah-siah e5 sat-bak8-a2 lai5, Heng7--a2 hian7 thai5 1 boe2 chhiann2 A-khoe."
        ],
        [
          "「Tu2 好7月半，這尾麻虱目a2 chiah 肥，緊來so 鹽，bin5-a2-chai3 做牲禮thang 好拜公ma2。」",
          "“Tu2-ho2 7 goeh8-poann3, chit boe2 moa5-sat-bak8-a2 chiah pui5, kin2 lai5 so-iam5, bin5-a2-chai3 cho3 seng-le2 thang ho2 pai3 kong-ma2.”"
        ],
        [
          "A魁na2 lim 酒na2 講i e5 店有欠kha 手，A雪若去ka7 tau3-sann-kang7，工錢會比ti7 i toa3 工場重倍che7。",
          "A-khoe na2 lim-chiu2 na2 kong2 i e5 tiam3 u7 khiam3 kha-chhiu2, A-soat na7 khi3 ka7 tau3-sann-kang7, kang-chinn5 e7 pi2 ti7 i toa3 kang-tiunn5 teng5-poe7 che7."
        ],
        [
          "(三)",
          "(Sann)"
        ],
        [
          "Thau3 早A魁就去市a2 買菜，i e5 餐廳m7 是真大間，ti7 屏東算是中pan7--e5，頭前做seng-li2，後piah chhia 隔3間房，A雪e5 房間夾ti7 中ng，無3坪大，khng3 1頂柴眠床、1 te3 桌a2、1個塑膠櫥，就phainn2 tng2 身--a。",
          "Thau3-cha2 A-khoe to7 khi3 chhi7-a2 be2-chhai3, i e5 chhan-thiann m7 si7 chin toa7 keng, ti7 Pin5-tong sng3 si7 tiong-pan7--e5, thau5-cheng5 cho3 seng-li2, au7-piah chhia-keh 3 keng pang5, A-soat e5 pang5-keng giap ti7 tiong-ng, bo5 3 pheng5 toa7, khng3 1 teng2 chha5-bin5-chhng5, 1 te3 toh-a2, 1 e5 sok-ka-tu5, to7 phainn2 tng2-sin--a."
        ],
        [
          "以早A魁是做路邊擔--e5，有粒積koa2 米母a2，chiah ka7 人稅店做seng-li2，到chit-ma2 有ka-ti7 e5 店面，chhiann3 A雪kap 另外2個cha-bou2 人，in ang-a2-bou2 1個做頭手--e5，1個做二手--e5，kan-tann 1個孤kiann2 叫孝--a2，25歲，gong7-gong7 khong-khong，論真算孝--a2 是魁m2--a2 e5 第3個後生，魁m2--a2 e5 頭chiunn7-a2 無夠月，gin2-a2 無酒矸a2 大，出世3工就無--去。",
          "I2-cha2 A-khoe si7 cho3 lou7-pinn-tann3--e5, u7 liap8-chek koa2 bi2-bu2-a2, chiah ka7 lang5 soe3-tiam3 cho3-seng-li2, kau3 chit-ma2 u7 ka-ti7 e5 tiam3-bin7, chhiann3 A-soat kap leng7-goa7 2 e5 cha-bou2-lang5, in ang-a2-bou2 1 e5 cho3 thau5-chhiu2--e5, 1 e5 cho3 ji7-chhiu2--e5, kan-tann 1 e5 kou-kiann2 kio3 Hau3--a2, 25 hoe3, gong7-gong7 khong-khong, lun7-chin sng3 Hau3--a2 si7 Khoe-m2--a2 e5 te7 3 e5 hau7-senn, Khoe-m2--a2 e5 thau5-chiunn7-a2 bo5-kau3-goeh8, gin2-a2 bo5 chiu2-kan-a2 toa7, chhut-si3 3 kang to7 bo5--khi3."
        ],
        [
          "第二胎e5 嬰--a2 kui 身軀黃gim2-gim2，魁m2--a2 聽人講用1張「黃kou2-a2 紙」khng3 ti7 gin2-a2 e5 身軀，幾工a2 過，黃就會退--去，無影無chiah，無2禮拜gin2-a2 就死--去。Lang3 beh kui 10冬，魁m2--a2 30外a2外，chiah koh 生第3胎。孝--a2 出世，產婆抱來交A魁，ka7 A魁講：",
          "Te7-ji7 the e5 enn--a2 kui sin-khu ng5-gim2-gim2, Khoe-m2--a2 thiann lang5 kong2 iong7 1 tiunn “ng5-kou2-a2 choa2” khng3 ti7 gin2-a2 e5 sin-khu, kui2-kang-a2 koe3, ng5 to7 e7 thoe3--khi3, bo5 iann2 bo5 chiah, bo5 2 le2-pai3 gin2-a2 to7 si2--khi3. Lang3 beh kui 10 tang, Khoe-m2--a2 30 goa7-a2-goa7, chiah koh senn te7 3 the. Hau3--a2 chhut-si3, san2-po5 pho7 lai5 kau A-khoe, ka7 A-khoe kong2:"
        ],
        [
          "「我leh ka7 lin2 後生洗身軀e5 時，chiah 看著i 是斷掌neh！Ka-chai3--ou，是cha-pou--e5。」",
          "“Goa2 leh ka7 lin2 hau7-senn se2 sin-khu e5 si5, chiah khoann3 tioh8 i si7 toan3-chiong2 neh! Ka-chai3--ou, si7 cha-pou--e5.”"
        ],
        [
          "Hit 時A魁in ang-a2-bou2 kan-tann 感覺孝--a2 生做怪怪，頭扁扁、面平平，2蕊目chiu 離真開，無siann2 seng5 in ang-a2-bou2，be7-su 是去ka7 人偷抱--e5，雖bong2 嬰--a2 chheng5-chai7 phoa3 病厚tai7，m7-koh 若ka7 抱去hou7 赤kha 仙摸摸看看--leh，射注--落就iau2 好--去，一直到kah 孝--a2 beh tou7-che3 chin3 前，1個醫生來in 擔--nih 食炒飯，看著孝--a2 ti7 奶母車a2，問A魁in bou2:",
          "Hit-si5 A-khoe in ang-a2-bou2 kan-tann kam2-kak Hau3--a2 senn-cho3 koai3-koai3, thau5 pinn2-pinn2, bin7 penn5-penn5, 2 lui2 bak8-chiu li7 chin khui, bo5 siann2 seng5 in ang-a2-bou2, be7-su si7 khi3 ka7 lang5 thau-pho7--e5, sui-bong2 enn--a2 chheng5-chai7 phoa3-penn7 kau7-tai7, m7-koh na7 ka7 pho7 khi3 hou7 chhiah-kha-sian bong-bong khoann3-khoann3--leh, sia7 chu3--loh8 to7 iau2 ho2--khi3, it-tit8 kau3 kah Hau3--a2 beh tou7-che3 chin3-cheng5, 1 e5 i-seng lai5 in tann3--nih chiah8 chha2-png7, khoann3 tioh8 Hau3--a2 ti7 leng-bu2-chhia-a2, mng7 A-khoe in bou2:"
        ],
        [
          "「Lin2 這個gin2-a2 joa7 大han3--a？」",
          "“Lin2 chit e5 gin2-a2 joa7 toa7-han3--a?”"
        ],
        [
          "「Koh 5工就tou7-che3！」",
          "“Koh 5 kang to7 tou7-che3!”"
        ],
        [
          "「Kam2 會爬？」",
          "“Kam2 e7 pe5?”"
        ],
        [
          "「Gun2 這個khah han-ban7，坐iau2-boe7在--leh，chheng5-chai7 會khiau3-khiau3-to2。」",
          "“Gun2 chit e5 khah han-ban7, che7 iau2-boe7 chai7--leh, chheng5-chai7 e7 khiau3-khiau3-to2.”"
        ],
        [
          "這個醫生koh 去看孝--a2 e5 嘴舌，無koh 講siann2，kan-tann theh8 1張mehsih hou7 A魁：",
          "Chit e5 i-seng koh khi3 khoann3 Hau3--a2 e5 chhui3-chih8, bo5 koh kong2 siann2, kan-tann theh8 1 tiunn mehsih hou7 A-khoe:"
        ],
        [
          "「我真愛食炒飯，你炒e5 飯是我食--過上好食--e5。」",
          "“Goa2 chin ai3 chiah8 chha2-png7, li2 chha2 e5 png7 si7 goa2 chiah8--koe3 siong7 ho2-chiah8--e5.”"
        ],
        [
          "講煞，koh liah8 孝--a2 看：",
          "Kong2 soah, koh liah8 Hau3--a2 khoann3:"
        ],
        [
          "「Lin2 這個gin2-a2 有問題，你若hioh-khun3 chhoa7 來高雄chhoe7--我，我ka7 做檢查。」",
          "“Lin2 chit e5 gin2-a2 u7 bun7-te5, li2 na7 hioh-khun3 chhoa7 lai5 Ko-hiong5 chhoe7--goa2, goa2 ka7 cho3 kiam2-cha.”"
        ],
        [
          "自抱孝--a2 去檢查了，in chiah 知iann2 孝--a2 是有kou3 樣e5 gin2-a2，hoan7-se3 飼be7 大han3，準會，ma7 是be7 精光，A魁kui 個月無心情thang 好做seng-li2，魁m2--a2 tak8工ka7目屎chun2飯吞。",
          "Chu7 pho7 Hau3--a2 khi3 kiam2-cha liau2, in chiah chai-iann2 Hau3--a2 si7 u7 kou3-iunn7 e5 gin2-a2, hoan7-se3 chhi7 be7 toa7-han3, chun2 e7, ma7 si7 be7 cheng-kong, A-khoe kui ko3 goeh8 bo5 sim-cheng5 thang ho2 cho3-seng-li2, Khoe-m2--a2 tak8-kang ka7 bak8-sai2 chun2 png7 thun."
        ],
        [
          "Khah 早人若問魁m2--a2，是an2-choann2 孝--a2 會gong7-gong7，魁m2--a2 就應--人：",
          "Khah-cha2 lang5 na7 mng7 Khoe-m2--a2, si7 an2-choann2 Hau3--a2 e7 gong7-gong7, Khoe-m2--a2 to7 in3--lang5:"
        ],
        [
          "「醫生講kah li-li-lo-lo 竹篙tau3 菜刀，lan2 nah 會記--得，kan-tann 知iann2，gun2 孝--a2 身體khah lam2，頭殼khah bai2，che iah8 be7 oe3--人-a。」",
          "“I-seng kong2 kah li-li-lo-lo tek-ko tau3 chhai3-to, lan2 nah e7 ki3--tit, kan-tann chai-iann2, gun2 Hau3--a2 sin-the2 khah lam2, thau5-khak khah bai2, che iah8 be7 oe3--lang5-a.”"
        ],
        [
          "A魁bat 怨嘆生著gong7 kiann2，魁m2--a2 就講：",
          "A-khoe bat oan3-than3 senn tioh8 gong7 kiann2, Khoe-m2--a2 to7 kong2:"
        ],
        [
          "「孝--a2 gong7 是gong7，m7-koh iah8 be7 si3-ke3 去kap 人bu2 豬bu2 狗，人 \"清雲寺\" e5 師父講，孝--a2 是lan2 厝e5 活菩薩，餐廳e5 seng-li2 好，是孝--a2 toa3--來e5 財。」A魁應：「有財無庫，kam2 ki 會tiau5？」",
          "“Hau3--a2 gong7 si7 gong7, m7-koh iah8 be7 si3-ke3 khi3 kap lang5 bu2 ti bu2 kau2, lang5 `Chheng-hun5-si7' e5 sai-hu7 kong2, Hau3--a2 si7 lan2 chhu3 e5 oah8-phou5-sat, chhan-thiann e5 seng-li2 ho2, si7 Hau3--a2 toa3--lai5 e5 chai5.” A-khoe in3: “U7 chai5 bo5 khou3, kam2 ki e7 tiau5?”"
        ],
        [
          "(四)",
          "(Si3)"
        ],
        [
          "店門開1縫，A雪就開始掃塗kha，i kha 手me2-liah8，iau2-boe7 9點就ka7 塗kha 掃好，桌頂chhit 好，ham7 ousibouli ma7 洗好，魁m2--a2 mouh 1堆kiann-lang5 衫tu hou7 A雪。",
          "Tiam3-mng5 khui 1 phang7, A-soat to7 khai-si2 sau3 thou5-kha, i kha-chhiu2 me2-liah8, iau2-boe7 9 tiam2 to7 ka7 thou5-kha sau3 ho2, toh-teng2 chhit ho2, ham7 ousibouli ma7 se2 ho2, Khoe-m2--a2 mouh 1 tui kiann-lang5 sann tu hou7 A-soat."
        ],
        [
          "「緊洗洗--leh，就會tang3 來食早tng3。」",
          "“Kin2 se2-se2--leh, to7 e7-tang3 lai5 chiah8 cha2-tng3.”"
        ],
        [
          "孝--a2 用湯匙khat 飯食，手khoe-khoe，飯粒lak kah kui 桌頂，i beh 去khat 面頭前e5 滷卵，m7-koh 卵ti7 phiat-a2 底lian3 來lian3 去，A雪用目chiu 尾ka7 看，無siann2 敢去ngeh khng3 ti7 孝--a2 面前e5 菜，kan-tann 白白pe。A雪頭pai2 看著孝--a2 就驚1-tio5，孝--a2 nah 會生做kap『小瓜呆』beh kang5-a2 beh kang5，增差孝--a2 2蕊目chiu 離真開！",
          "Hau3--a2 iong7 thng-si5 khat png7 chiah8, chhiu2 khoe-khoe, png7-liap8 lak kah kui toh-teng2, i beh khi3 khat bin7-thau5-cheng5 e5 lou2-nng7, m7-koh nng7 ti7 phiat-a2 te2 lian3 lai5 lian3 khi3, A-soat iong7 bak8-chiu-boe2 ka7 khoann3, bo5 siann2 kann2 khi3 ngeh khng3 ti7 Hau3--a2 bin7-cheng5 e5 chhai3, kan-tann peh8-peh8 pe. A-soat thau5-pai2 khoann3 tioh8 Hau3--a2 to7 kiann-chit8-tio5, Hau3--a2 nah e7 senn cho3 kap『小瓜呆』beh kang5-a2 beh kang5, cheng-chha Hau3--a2 2 lui2 bak8-chiu li7 chin khui!"
        ],
        [
          "Khah 早A雪ti7 高雄toa3 工場，若領錢，in a-pa3 會hou7 i 100 khou 做所費，i 就chhoa7 小弟、小妹去店a2 買si3-siu3，A貴kap A茹long2 愛食『小瓜呆』，i 會買1包hou7 in kong-ke：「A姐留2 te3 ka-ti7 食，chhun--e5 lin2 2個分。」『小瓜呆』e5 紙kheh-a2 in 2個sio-chinn beh 愛，tak8-pai2 A雪 long2 叫A茹讓A貴，m7-koh i 會ka7 i 留e5 hit 2 te3 餅偷iap hou7 A茹。",
          "Khah-cha2 A-soat ti7 Ko-hiong5 toa3 kang-tiunn5, na7 nia2-chinn5, in a-pa3 e7 hou7 i 100 khou cho3 sou2-hui3, i to7 chhoa7 sio2-ti7, sio2-moe7 khi3 tiam3-a2 be2 si3-siu3, A-kui3 kap A-ju5 long2 ai3 chiah8 『小瓜呆』, i e7 be2 1 pau hou7 in kong-ke: “A-chi2 lau5 2 te3 ka-ti7 chiah8, chhun--e5 lin2 2 e5 pun.” 『小瓜呆』e5 choa2-kheh-a2 in 2 e5 sio-chinn beh ai3, tak8-pai2 A-soat long2 kio3 A-ju5 niu7 A-kui3, m7-koh i e7 ka7 i lau5 e5 hit 2 te3 piann2 thau-iap hou7 A-ju5."
        ],
        [
          "印ti7 紙kheh-a2 e5『小瓜呆』真無A雪e5 緣，孝--a2 e5 頭毛kap『小瓜呆』sio-siang5，long2 是毛kha lu kah koan5-koan5-koan5，chhun 頭前hit chhok，面a2 phong3-phong3，嘴唇厚厚，像khng3 2條ian5-chhian5 ti7 面--nih，嘴chheng5-chai7 開開，嘴noa7 giong7-beh  tin--落-來，看著A雪就gong7-gong7-a2 笑，頭pai2 見面就beh 去kap A雪握手：「你叫A雪--ou！人long2 叫我Gong7 孝--a2 lah，我是gun2 a-pa3 e5 kiann2。」",
          "In3 ti7 choa2-kheh-a2 e5『小瓜呆』chin bo5 A-soat e5 ian5, Hau3--a2 e5 thau5-mou kap『小瓜呆』sio-siang5, long2 si7 mou-kha lu kah koan5-koan5-koan5, chhun thau5-cheng5 hit chhok, bin7-a2 phong3-phong3, chhui3-tun5 kau7-kau7, chhiunn7 khng3 2 tiau5 ian5-chhian5 ti7 bin7--nih, chhui3 chheng5-chai7 khui-khui, chhui3-noa7 giong7-beh tin--loh8-lai5, khoann3 tioh8 A-soat to7 gong7-gong7-a2 chhio3, thau5-pai2 kinn3-bin7 to7 beh khi3 kap A-soat at-chhiu2: “Li2 kio3 A-soat--ou! Lang5 long2 kio3 goa2 Gong7 Hau3--a2 lah, goa2 si7 gun2 a-pa3 e5 kiann2.”"
        ],
        [
          "孝--a2 雖bong2 gong7-gong7，m7-koh 會ka7 in a-pa3 tau3 捧菜hou7人客，是差leh 1 pai2 kan-tann 會tang3 捧hou7 1個人，若無，i 會hoe--去，A魁beh 牽孝--a2 起來做總舖，幾a7 年--a，連hau7-siah8-a2 iah8 giah8 be7 好勢，筍絲切kah 像cheng2 頭a2 粗，kan-tann 會hiau2 peh 蝦a2 殼抽沙根。",
          "Hau3--a2 sui-bong2 gong7-gong7, m7-koh e7 ka7 in a-pa3 tau3 phang5-chhai3 hou7 lang5-kheh, si7 chha leh chit8 pai2 kan-tann e7-tang3 phang5 hou7 1 e5 lang5, na7 bo5, i e7 hoe--khi3, A-khoe beh khan Hau3--a2 khi2-lai5 cho3 chong2-phou3, kui2-a7 ni5--a, lian5 hau7-siah8-a2 iah8 giah8 be7 ho2-se3, sun2-si chhiat kah chhiunn7 cheng2-thau5-a2 chhou, kan-tann e7-hiau2 peh he5-a2-khak thiu soa-kin."
        ],
        [
          "過tau3，店--nih 無人客--a，魁m2--a2 續落去煮tau3 beh來ka-ti7 食，A魁leh 算錢，算好theh8 1張50 khou--e5 hoah：",
          "Koe3-tau3, tiam3--nih bo5 lang5-kheh--a, Khoe-m2--a2 soa3 loh8-khi3 chu2 tau3 beh lai5 ka-ti7 chiah8, A-khoe leh sng3-chinn5, sng3 ho2 theh8 1 tiunn 50 khou--e5 hoah:"
        ],
        [
          "「孝--a2！孝--a2！」",
          "“Hau3--a2! Hau3--a2!”"
        ],
        [
          "Hoah 無人，i si3-khou lian3-tng2 看：",
          "Hoah bo5 lang5, i si3-khou lian3-tng2 khoann3:"
        ],
        [
          "「Tu2-a2 iau2 leh kap 狗a2 sng2 nia5，是koh so5 去toeh？」",
          "“Tu2-a2 iau2 leh kap kau2-a2 sng2 nia5, si7 koh so5 khi3 toeh?”"
        ],
        [
          "I 起--來，行去後piah 面e5 風枋chhoe7。",
          "I khi2--lai5, kiann5 khi3 au7-piah-bin7 e5 hong-pang chhoe7."
        ],
        [
          "孝--a2 khu5 ti7 風枋後面，khui3喘kah 真緊，頭a2 le5-le5 leh hian 冊看，A魁過去ka7 探看mai7，大聲hoah：",
          "Hau3--a2 khu5 ti7 hong-pang au7-bin7, khui3 chhoan2 kah chin kin2, thau5-a2 le5-le5 leh hian chheh khoann3, A-khoe koe3-khi3 ka7 tham3-khoann3 mai7, toa7-siann hoah:"
        ],
        [
          "「Aih！Che冊是siann2 人hou7 你看--e5？」",
          "“Aih! Che chheh si7 siann2-lang5 hou7 li2 khoann3--e5?”"
        ],
        [
          "孝--a2 目chiu 反濁，gong7-gong7-a2 笑：",
          "Hau3--a2 bak8-chiu hoan2 lo5, gong7-gong7-a2 chhio3:"
        ],
        [
          "「隔壁A雄叫我theh8 100 khou hou7--i，就借我看a，真正chiok 好看，a-pa3 我若看了chiah 換你看。」",
          "“Keh-piah A-hiong5 kio3 goa2 theh8 100 khou hou7--i, to7 chioh goa2 khoann3 a, chin-chiann3 chiok ho2-khoann3, a-pa3 goa2 na7 khoann3 liau2 chiah oann7 li2 khoann3.”"
        ],
        [
          "A魁chhun 手ka7 孝--a2 e5 冊theh8--起-來，tu 50 khou hou7--i：",
          "A-khoe chhun-chhiu2 ka7 Hau3--a2 e5 chheh theh8--khi2-lai5, tu 50 khou hou7--i:"
        ],
        [
          "「看這種cha-bou2 gin2-a2 無穿衫褲e5 冊，警察會ka7 你liah8 去關，去買枝a2 冰來tak8-e5 食。」",
          "“Khoann3 chit chiong2 cha-bou2 gin2-a2 bo5 chheng7 sann-khou3 e5 chheh, keng2-chhat e7 ka7 li2 liah8 khi3 koainn, khi3 be2 ki-a2-peng lai5 tak8-e5 chiah8.”"
        ],
        [
          "孝--a2 真m7 願，na2 行na2 oat8 頭，相A魁手--nih e5 冊，i 出來廳--nih，行去A雪邊--a2:",
          "Hau3--a2 chin m7-goan7, na2 kiann5 na2 oat8-thau5, siong3 A-khoe chhiu2--nih e5 chheh, i chhut-lai5 thiann--nih, kiann5 khi3 A-soat pinn--a2:"
        ],
        [
          "「A雪，你beh 食紅豆a2 iah 是綠豆a2？」",
          "“A-soat, li2 beh chiah8 ang5-tau7-a2 iah si7 lek8-tau7-a2?”"
        ],
        [
          "A雪閃去邊--a2，行去收桌頂e5 碗phiat-a2， 無應--i。",
          "A-soat siam2 khi3 pinn--a2, kiann5 khi3 siu toh-teng2 e5 oann2-phiat-a2, bo5 in3--i."
        ],
        [
          "「紅豆--e5 chiok 好食，lan2 食kang7 款好--無？」A雪iau2 是無應搖頭，孝--a2 na2 tio5 na2 koh 問：",
          "“Ang5-tau7--e5 chiok ho2-chiah8, lan2 chiah8 kang7-khoan2 ho2--bo5?” A-soat iau2 si7 bo5 in3 io5-thau5, Hau3--a2 na2 tio5 na2 koh mng7:"
        ],
        [
          "「食kang7 款好m7 好？食kang7 款好m7 好？」",
          "“Chiah8 kang7-khoan2 ho2 m7 ho2? Chiah8 kang7-khoan2 ho2 m7 ho2?”"
        ],
        [
          "A魁ti7 風枋hia 出聲：「Gong7 孝，你買--tng2-來人就食--a，免問--lah。」",
          "A-khoe ti7 hong-pang hia chhut-siann: “Gong7-hau3, li2 be2--tng2-lai5 lang5 to7 chiah8--a, bian2 mng7--lah.”"
        ],
        [
          "(五)",
          "(Gou7)"
        ],
        [
          "這tau2 A雪hioh-khun3 3日beh tng2 去高雄，前幾工i 就開始chhoan5 mih8-kiann7--a，若有chhun khah 奇巧e5 好料--e5，i 就用袋a2 袋--起-來，khng3 ti7 冰櫥。頂pai2 i beh tng2--去，A魁看著i leh 儉菜底：",
          "Chit tau2 A-soat hioh-khun3 3 jit8 beh tng2-khi3 Ko-hiong5, cheng5 kui2 kang i to7 khai-si2 chhoan5 mih8-kiann7--a, na7 u7 chhun khah ki5-kha2 e5 ho2-liau7--e5, i to7 iong7 te7-a2 te7--khi2-lai5, khng3 ti7 peng-tu5. Teng2-pai2 i beh tng2--khi3, A-khoe khoann3 tioh8 i leh khiam7-chhai3-te2:"
        ],
        [
          "「你免an2-ne khioh，我chiah theh8 koa2 花枝丸，烘1隻雞，koh liah8 2尾虱目a2 hou7 你theh8--tng2-去。」",
          "“Li2 bian2 an2-ne khioh, goa2 chiah theh8 koa2 hoe-ki-oan5, hang 1 chiah ke, koh liah8 2 boe2 sat-bak8-a2 hou7 li2 theh8--tng2-khi3.”"
        ],
        [
          "灶kha 內e5 桌頂飯菜排好勢，蕹菜炒kah 青leng3-leng3 ， 虱目a2頂面淋五柳羹，花枝丸chinn3 kah 金sih-sih，刺瓜湯--nih e5 丸a2 浮ti7 面--nih，杏--a2 koh 去ka7做牲禮e5 豬肉piak hou7  鹹tok-tok，一--來khah be7 phainn2，二--來khah 省mih8 配，財--a2 iunn2 湯試鹹chiann2，chiah kap A貴坐好，等A茹添飯。",
          "Chau3-kha lai7 e5 toh-teng2 png7-chhai3 pai5 ho2-se3, eng3-chhai3 chha2 kah chhenn-leng3-leng3, sat-bak8-a2 teng2-bin7 lam5 ngou2-liu5-kenn, hoe-ki-oan5 chinn3 kah kim-sih-sih, chhi3-koe-thng--nih e5 oan5-a2 phu5 ti7 bin7--nih, Heng7--a2 koh khi3 ka7 cho3 seng-le2 e5 ti-bah piak hou7 kiam5-tok-tok, it--lai5 khah be7 phainn2, ji7--lai5 khah seng2 mih8-phoe3, Chai5--a2 iunn2-thng chhi3 kiam5-chiann2, chiah kap A-kui3 che7 ho2, tan2 A-ju5 thinn-png7."
        ],
        [
          "財--a2 飯捧--leh，giah8 箸tui3 虱目a2 e5 liam2-tou2 chhiam2--落，ka7 肥軟e5 魚tou2 ngeh beh kui 半去碗--nih，i 愛食虱目a2 e5 liam2-tou2 kap chhng2 魚頭，pian7 若拜拜有虱目a2，i 會na2 食na2 講：",
          "Chai5--a2 png7 phang5--leh, giah8 ti7 tui3 sat-bak8-a2 e5 liam2-tou2 chhiam2--loh8, ka7 pui5-nng2 e5 hi5-tou2 ngeh beh kui-poann3 khi3 oann2--nih, i ai3 chiah8 sat-bak8-a2 e5 liam2-tou2 kap chhng2 hi5-thau5, pian7-na7 pai3-pai3 u7 sat-bak8-a2, i e7 na2 chiah8 na2 kong2:"
        ],
        [
          "「Khah 早lin2 a 公iau2 ti7--leh，liam2-tou2 kap 魚頭若hou7 人ngeh--去，厝內大細han3 就免想beh 食飯。」",
          "“Khah-cha2 lin2 a-kong iau2 ti7--leh, liam2-tou2 kap hi5-thau5 na7 hou7 lang5 ngeh--khi3, chhu3-lai7 toa7-se3-han3 to7 bian2 siunn7 beh chiah8-png7.”"
        ],
        [
          "厝--nih kan-tann 添丁敢去ka7 ngeh liam2-tou2。Khah 早A雪iau2 tih-tih-han3-a2 e5 時，看in a母煎虱目a2，就kap in a兄添丁peh 起椅a2 頂，用手去liam3 liam2-tou2 食，添丁看著財--a2 來，phiu--leh 趕緊走，chhun A雪 gong7-gong7-a2 khia7 ti7 hia hou7  財--a2 修理，講是phainn2 款無規矩、偷食mih8 配，A雪問：",
          "Chhu3--nih kan-tann Thiam-teng kann2 khi3 ka7 ngeh liam2-tou2. Khah-cha2 A-soat iau2 tih-tih-han3-a2 e5 si5, khoann3 in a-bu2 chian sat-bak8-a2, to7 kap in a-hiann Thiam-teng peh khi2 i2-a2 teng2, iong7 chhiu2 khi3 liam3 liam2-tou2 chiah8, Thiam-teng khoann3 tioh8 Chai5--a2 lai5, phiu--leh koann2-kin2 chau2, chhun A-soat gong7-gong7-a2 khia7 ti7 hia hou7 Chai5--a2 siu-li2, kong2 si7 phainn2-khoan2 bo5 kui-ki2, thau-chiah8 mih8-phoe3, A-soat mng7:"
        ],
        [
          "「Tu2-a2 a兄ma7 有偷食a……」",
          "“Tu2-a2 a-hiann ma7 u7 thau-chiah8 a.....”"
        ],
        [
          "「Cha-bou2 gin2-a2 人m7 好tak8 項long2 beh kap lin2 a兄比。」",
          "“Cha-bou2 gin2-a2-lang5 m7 ho2 tak8-hang7 long2 beh kap lin2 a-hiann pi2.”"
        ],
        [
          "A茹嘴--nih pe 飯，目chiu liah8 in a-pa3 e5 碗--nih 看，財--a2 na2 phui3 魚刺na2 講：",
          "A-ju5 chhui3--nih pe-png7, bak8-chiu liah8 in a-pa3 e5 oann2--nih khoann3, Chai5--a2 na2 phui3 hi5-chhi3 na2 kong2:"
        ],
        [
          "「Gin2-a2 人食mih8 起頭，mih8 配khah iunn--a2 leh。」",
          "“Gin2-a2-lang5 chiah8 mih8 khi2-thau5, mih8-phoe3 khah iunn--a2 leh.”"
        ],
        [
          "A貴食雞腿食kah kui 個嘴油tham-tham：「A姐tng2--來上好，long2 有好料--e5 thang 好食。」",
          "A-kui3 chiah8 ke-thui2 chiah8 kah kui-e5 chhui3 iu5-tham-tham: “A-chi2 tng2--lai5 siong7 ho2, long2 u7 ho2-liau7--e5 thang ho2 chiah8.”"
        ],
        [
          "財--a2 食飯飽khia7--起-來：",
          "Chai5--a2 chiah8-png7 pa2 khia7--khi2-lai5:"
        ],
        [
          "「Lin2 A魁伯對lan2 真好，tann-a2 寄你theh8 tng2 來beh hou7 lin2 a-ma2 食e5 高麗，就be7-chio2 錢--a，你就khah kut-lat8--leh，m7 好hou7 a-pa3 漏khui3！Che麻虱目a2魚tou2滋味實在chan2，出來去食1枝a2薰鬆--1-下。」",
          "“Lin2 A-khoe peh tui3 lan2 chin ho2, tann-a2 kia3 li2 theh8 tng2-lai5 beh hou7 lin2 a-ma2 chiah8 e5 ko-le5, to7 be7-chio2 chinn5--a, li2 to7 khah kut-lat8--leh, m7 ho2 hou7 a-pa3 lau3-khui3! Che moa5-sat-bak8-a2 hi5-tou2 chu-bi7 sit8-chai7 chan2, chhut-lai5 khi3 chiah8 1 ki-a2 hun sang--chit8-e7.”"
        ],
        [
          "桌頂e5虱目a2 魚tou2 iau2-koh chhun tam7-poh8-a2 ngeh 無清khi3，kha 脊nia7 今a2日iau2 好好無人去動箸，A雪去ngeh chhun--e5 e5 liam2-tou2，細膩keng2 魚刺，A茹碗--nih 有1粒花枝丸，iau2-koh chhun箸beh 去ngeh，杏--a2:",
          "Toh-teng2 e5 sat-bak8-a2 hi5-tou2 iau2-koh chhun tam7-poh8-a2 ngeh bo5 chheng-khi3, kha-chiah-nia7 kin-a2-jit8 iau2 ho2-ho2 bo5 lang5 khi3 tang7 ti7, A-soat khi3 ngeh chhun--e5 e5 liam2-tou2, se3-ji7 keng2 hi5-chhi3, A-ju5 oann2--nih u7 1 liap8 hoe-ki-oan5, iau2-koh chhun ti7 beh khi3 ngeh, Heng7--a2:"
        ],
        [
          "「留koa2 thang 好toa3 飯。」",
          "“Lau5 koa2 thang ho2 toa3 png7.”"
        ],
        [
          "A蘭用欣羨e5 口氣講：",
          "A-lan5 iong7 him-sian7 e5 khau2-khi3 kong2:"
        ],
        [
          "「A姐toa3 餐廳chiok chan2--ou！錢che7、tak8 工有好料--e5 thang 好食。」A雪笑笑。",
          "“A-chi2 toa3 chhan-thiann chiok chan2--ou! Chinn5 che7, tak8-kang u7 ho2-liau7--e5 thang ho2 chiah8.” A-soat chhio3-chhio3."
        ],
        [
          "「Lin2 a-pa3 講你than3 e5 錢beh 來hun7會a2，儉看後pai2 kam2 有thang 好ka7 人買這間厝無，lin2 姐妹a2 khah phah 拚--leh。」杏--a2 罕得幾時笑kah chiah 春風。",
          "“Lin2 a-pa3 kong2 li2 than3 e5 chinn5 beh lai5 hun7-hoe7-a2, khiam7 khoann3 au7-pai2 kam2 u7 thang ho2 ka7 lang5 be2 chit keng chhu3 bo5, lin2 chi2-moe7-a2 khah phah-piann3--leh.” Heng7--a2 han2-tit kui2-si5 chhio3 kah chiah chhun-hong."
        ],
        [
          "A雪問：",
          "A-soat mng7:"
        ],
        [
          "「這te3 地soah m7 是公家--e5，kan-tann ka7 人買厝殼，人若hoah 拆就會拆。」",
          "“Chit te3 te7 soah m7 si7 kong-ka--e5, kan-tann ka7 lang5 be2 chhu3-khak, lang5 na7 hoah thiah to7 e7 thiah.”"
        ],
        [
          "「有才tiau7 買厝殼就真好--a，chia 雖bong2 是khah iap-thiap oa2 港邊，m7-koh 是鹽埕埔neh，lin2 a-pa3 車a2 sak--leh，行無joa7 久，就會tang3 去做五金--e5 hia 做seng-li2，hia e5 seng-li2 人khah kam 食，seng-li2 加真好做。」",
          "“U7 chai5-tiau7 be2 chhu3-khak to7 chin ho2--a, chia sui-bong2 si7 khah iap-thiap oa2 kang2-pinn, m7-koh si7 iam5-tiann5-pou neh, lin2 a-pa3 chhia-a2 sak--leh, kiann5 bo5 joa7 ku2, to7 e7-tang3 khi3 cho3 ngou2-kim--e5 hia cho3-seng-li2, hia e5 seng-li2-lang5 khah kam chiah8, seng-li2 ke chin ho2 cho3.”"
        ],
        [
          "A雪看出去窗a2外：",
          "A-soat khoann3 chhut-khi3 thang-a2 goa7:"
        ],
        [
          "「Iau2 是toa3 旗後khah 好，出門就會看著海，無像chia e5 港務局，ka7 牆a2 疊koan5，m7 知是beh 關人iah 是beh 關海？講chia 是港邊，iah8 無phinn7 著海水e5 氣味。」",
          "“Iau2 si7 toa3 Ki5-au7 khah ho2, chhut-mng5 to7 e7 khoann3 tioh8 hai2, bo5 chhiunn7 chia e5 kang2-bu7-kiok8, ka7 chhiunn5-a2 thah8 koan5, m7 chai si7 beh koainn lang5 iah si7 beh koann hai2? Kong2 chia si7 kang2-pinn, iah8 bo5 phinn7 tioh8 hai2-chui2 e5 khi3-bi7.”"
        ],
        [
          "(六)",
          "(Lak8)"
        ],
        [
          "孝--a2 khu5 ti7 亭a2-kha kap 賣冰--e5 in kiann2 leh sng2 ang-a2 標，A雪行過in kha 脊後，i khia7--起-來oat8 頭看著A雪。",
          "Hau3--a2 khu5 ti7 teng5-a2-kha kap be7-peng--e5 in kiann2 leh sng2 ang-a2-phiau, A-soat kiann5 koe3 in kha-chiah-au7, i khia7--khi2-lai5 oat8-thau5 khoann3 tioh8 A-soat."
        ],
        [
          "「A雪，你有ka7 我chah 金珠a2 來--無？」",
          "“A-soat, li2 u7 ka7 goa2 chah kim-chu-a2 lai5--bo5?”"
        ],
        [
          "A雪ui3 袋a2 內theh8 金珠a2 hou7--i，che 是hit 工A雪beh tng2--去e5 時允--i-e5，若無，孝--a2 就m7 hou7 走，想be7 到孝--a2 iau2-koh 記--leh。",
          "A-soat ui3 te7-a2 lai7 theh8 kim-chu-a2 hou7--i, che si7 hit kang A-soat beh tng2--khi3 e5 si5 in2--i-e5, na7 bo5, Hau3--a2 to7 m7 hou7 chau2, siunn7 be7 kau3 Hau3--a2 iau2-koh ki3--leh."
        ],
        [
          "「A雪，多謝--你，你今a2日chiok sui2--e5。」",
          "“A-soat, to-sia7--li2, li2 kin-a2-jit8 chiok sui2--e5.”"
        ],
        [
          "A雪無chhap--i，行入去店--nih，1 kang2 風ka7 A雪粉紅e5 裙尾搖tin2 動，na2像店門口e5 日頭花。",
          "A-soat bo5 chhap--i, kiann5 jip8-khi3 tiam3--nih, chit8 kang2 hong ka7 A-soat hun2-ang5 e5 kun5-boe2 io5 tin2-tang7, na2-chhiunn7 tiam3 mng5-khau2 e5 jit8-thau5-hoe."
        ],
        [
          "過tau3，賣蝦a2--e5 送蝦a2 來，A魁in ang-a2-bou2 long2 去 hioh-tau3，A魁hoan 咐蝦a2 若送--來，chiah 去ka7 in 叫起來tau3 peh，頂cham7-a2 A魁肝出問題，人加chiok 無元氣，到chit-ma2 iau2-koh leh 食藥a2。A雪ka7 蝦a2 to3 ti7 面桶，ti7 灶kha e5 水道邊開始peh 蝦a2 殼。Che 蝦a2 若無緊peh，真緊就會au3--去，蝦a2 peh beh 1半，A魁來khia7 ti7 A雪邊--a2:",
          "Koe3-tau3, be7 he5-a2--e5 sang3 he5-a2 lai5, A-khoe in ang-a2-bou2 long2 khi3 hioh-tau3, A-khoe hoan-hu3 he5-a2 na7 sang3--lai5, chiah khi3 ka7 in kio3 khi2-lai5 tau3 peh, teng2-cham7-a2 A-khoe koann chhut bun7-te5, lang5 ke chiok bo5 goan5-khi3, kau3 chit-ma2 iau2-koh leh chiah8 ioh8-a2. A-soat ka7 he5-a2 to3 ti7 bin7-thang2, ti7 chau3-kha e5 chui2-to7 pinn khai-si2 peh he5-a2-khak. Che he5-a2 na7 bo5 kin2 peh, chin kin2 to7 e7 au3--khi3, he5-a2 peh beh 1 poann3, A-khoe lai5 khia7 ti7 A-soat pinn--a2:"
        ],
        [
          "「你kha 手chiah 緊，nah 無叫我起--來？」",
          "“Li2 kha-chhiu2 chiah kin2, nah bo5 kio3 goa2 khi2--lai5?”"
        ],
        [
          "「想講hou7 a伯加hioh--1-時-a2，我peh，緊緊a2。」",
          "“Siunn7 kong2 hou7 a-peh ke hioh--chit8-si5-a2, goa2 peh, kin2-kin2-a2.”"
        ],
        [
          "A魁gia5 1 liau5 椅kou2 頭a2 來坐ti7 邊--a2:",
          "A-khoe gia5 1 liau5 i2-kou2-thau5-a2 lai5 che7 ti7 pinn--a2:"
        ],
        [
          "「你來了後，lin2 a-m2 kap 我加真khoann3-oah8，lin2 老pe7 真好命，有你這種bat 事、顧家e5 cha-bou2-kiann2，無像gun2 kan-tann 有孝--a2 這個gong7-kiann2。」",
          "“Li2 lai5 liau2-au7, lin2 a-m2 kap goa2 ke chin khoann3-oah8, lin2 lau7-pe7 chin ho2-mia7, u7 li2 chit chiong2 bat-su7, kou3-ke e5 cha-bou2-kiann2, bo5 chhiunn7 gun2 kan-tann u7 Hau3--a2 chit e5 gong7-kiann2.”"
        ],
        [
          "「孝--a2 是無巧，m7-koh iah8 be7 烏白變lian2，像gun2 a兄，頭殼是一tou2-chan2，chhoan3 想想歪路，ka7 gun2 老pe7 氣kah phih8-phih8-chhoah。」",
          "“Hau3--a2 si7 bo5 khiau2, m7-koh iah8 be7 ou-peh8 pinn3-lian2, chhiunn7 gun2 a-hiann, thau5-khak si7 it-tou2-chan2, chhoan3 siunn7 siunn7 oai-lou7, ka7 gun2 lau7-pe7 khi3 kah phih8-phih8-chhoah.”"
        ],
        [
          "A魁笑笑吐大khui3:",
          "A-khoe chhio3-chhio3 thou3 toa7-khui3:"
        ],
        [
          "「你真gau5 安慰--人，無m7 tioh8--lah，1個人煩惱1款long2 無kang5，我聽醫生講，像gun2 孝--a2 這種gin2-a2 khah 短歲壽，我kan-tann 希望食khah 長命--leh，hou7 我這個白頭毛--e5 送i 烏頭毛--e5，若無，gun2 ang-a2-bou2 若先走，gun2 孝--a2 beh 去靠siann2 人？」",
          "“Li2 chin gau5 an-ui3--lang5, bo5 m7 tioh8--lah, 1 e5 lang5 hoan5-lo2 1 khoan2 long2 bo5 kang5, goa2 thiann i-seng kong2, chhiunn7 gun2 Hau3--a2 chit chiong2 gin2-a2 khah te2-hoe3-siu7, goa2 kan-tann hi-bang7 chiah8 khah tng5-mia7--leh, hou7 goa2 chit e5 peh8-thau5-mou--e5 sang3 i ou-thau5-mou--e5, na7 bo5, gun2 ang-a2-bou2 na7 seng chau2, gun2 Hau3--a2 beh khi3 kho3 siann2-lang5?”"
        ],
        [
          "「免煩惱--lah，人m7 是講1枝草食1點露，ah 你有這kham2店chiah 大間，無像gun2 a-pa3，khah koann5 khah 熱long2 ai3 sak 車出去賣粉圓，1日a2 無做就無thang 好食。」",
          "“Bian2 hoan5-lo2--lah, lang5 m7 si7 kong2 1 ki chhau2 chiah8 1 tiam2 lou7, ah li2 u7 chit kham2 tiam3 chiah toa7 keng, bo5 chhiunn7 gun2 a-pa3, khah koann5 khah joah8 long2 ai3 sak chhia chhut-khi3 be7 hun2-inn5, chit8-jit8-a2 bo5 cho3 to7 bo5 thang ho2 chiah8 .”"
        ],
        [
          "1時a2，A魁hiong5-hiong5 問：",
          "1 si5-a2, A-khoe hiong5-hiong5 mng7:"
        ],
        [
          "「Hit 工我看你ti7 後piah leh 看冊，看kah chu5-chu5-chu5，ah 是leh 看siann2 冊？」",
          "“Hit kang goa2 khoann3 li2 ti7 au7-piah leh khoann3-chheh, khoann3 kah chu5-chu5-chu5, ah si7 leh khoann3 siann2 chheh?”"
        ],
        [
          "A雪phainn2-se3 phainn2-se3 bun7-bun7-a2 笑：",
          "A-soat phainn2-se3 phainn2-se3 bun7-bun7-a2 chhio3:"
        ],
        [
          "「外國e5 故事冊，m7-koh 我tann-a2 小學出業bat 無幾字，看真慢ma7 看無siann2 bat，做gi7-niu7--e5 nia5。」",
          "“Goa7-kok e5 kou3-su7-chheh, m7-koh goa2 tann-a2 sio2-hak8 chhut-giap8 bat bo5 kui2 ji7, khoann3 chin ban7 ma7 khoann3 bo5 siann2 bat, cho3 gi7-niu7--e5 nia5.”"
        ],
        [
          "A魁poe2 A雪e5 手：「Chit-ma2 人初中m7 免考--a，lan2 chia khah 去有暗學a2 leh 教--人，你會tang3 去讀。」",
          "A-khoe poe2 A-soat e5 chhiu2: “Chit-ma2 lang5 chhou-tiong m7 bian2 kho2--a, lan2 chia khah khi3 u7 am3-oh8-a2 leh ka3--lang5, li2 e7-tang3 khi3 thak8.”"
        ],
        [
          "「我ai3 做khang-khoe3 beh nah 有時間。」",
          "“Goa2 ai3 cho3 khang-khoe3 beh nah u7 si5-kan.”"
        ],
        [
          "「無要緊--lah！Lan2 暗時khah 無seng-li2 ，ah若純然做be7 去，我叫園--a2 koh 做暗班，a伯chia e5 seng-li2 na2 來na2 好，你去加讀koa2 冊，後pai2 ma7 會tang3 ka7 我tau3 記帳，自an2-ne 決定，註冊錢a伯chiah 負責。」",
          "“Bo5 iau3-kin2--lah! Lan2 am3-si5 khah bo5 seng-li2, ah na7 sun5-jian5 cho3 be7 khi3, goa2 kio3 hng5--a2 koh cho3 am3-pan, a-peh chia e5 seng-li2 na2 lai5 na2 ho2, li2 khi3 ke thak8 koa2 chheh, au7-pai2 ma7 e7-tang3 ka7 goa2 tau3 ki3-siau3, chu7 an2-ne koat-teng7, chu3-chheh-chinn5 a-peh chiah hu7-chek.”"
        ],
        [
          "「A伯，an2-ne phainn2-se3--lah，我……」",
          "“A-peh, an2-ne phainn2-se3--lah, goa2.....”"
        ],
        [
          "A雪話講iau2-boe7煞，店口就有人hoah kah 大細聲，A魁手--nih e5蝦a2 khng3--leh 走出去看。",
          "A-soat oe7 kong2 iau2-boe7 soah, tiam3-khau2 to7 u7 lang5 hoah kah toa7-se3-siann, A-khoe chhiu2--nih e5 he5-a2 khng3--leh chau2 chhut-khi3 khoann3."
        ],
        [
          "街a2 頭百貨店e5 頭家娘chhoa7 in cha-bou2-kiann2，氣chhoah-chhoah 來khia7 ti7 帳櫃邊，魁m2--a2 leh ka7 會失禮，緊去thin5 茶beh hou7 in lim，A魁出--來，百貨店e5 頭家娘看著A魁就講：",
          "Ke-a2-thau5 pah-hoe3-tiam3 e5 thau5-ke-niu5 chhoa7 in cha-bou2-kiann2, khi3-chhoah-chhoah lai5 khia7 ti7 siau3-kui7 pinn, Khoe-m2--a2 leh ka7 hoe7-sit-le2, kin2 khi3 thin5 te5 beh hou7 in lim, A-khoe chhut--lai5, pah-hoe3-tiam3 e5 thau5-ke-niu5 khoann3 tioh8 A-khoe to7 kong2:"
        ],
        [
          "「頭家ah，lin2 hit 個khong-am 後生ma7 sio2  管教--1-下，e-pou  gun2  cha-bou2-kiann2 ui3 學校tng2--來，lin2 孝--a2 ti7 巷a2 hia，hiong5-hiong5 chong5 出來lam2--i，1領學生衫去hou7  khiu2 phainn2--去，今a2日你ai3 hou7 我1下交帶。」",
          "“Thau5-ke ah, lin2 hit e5 khong-am hau7-senn ma7 sio2 koan2-ka3--chit8-e7, e-pou gun2  cha-bou2-kiann2 ui3 hak8-hau7 tng2--lai5 , lin2 Hau3--a2 ti7 hang7-a2 hia, hiong5-hiong5 chong5 chhut-lai5 lam2--i, 1 nia2 hak8-seng-sann khi3 hou7 khiu2 phainn2--khi3, kin-a2-jit8 li2 ai3 hou7 goa2 chit8-e7 kau-tai3.”"
        ],
        [
          "I ui3 袋a2 內theh8 出1領手ng2 khiu2 破--去e5 衫，tu hou7 A 魁看。",
          "I ui3 te7-a2 lai7 theh8 chhut 1 nia2 chhiu2-ng2 khiu2 phoa3--khi3 e5 sann, tu hou7 A-khoe khoann3."
        ],
        [
          "「真失禮--lah！你m7 是講gun2 孝--a2 khong-am，lan2 這種cheng-kong--e5,就mai3 kap i 計較。」",
          "“Chin sit-le2--lah! Li2 m7 si7 kong2 gun2 Hau3--a2 khong-am, lan2 chit chiong2 cheng-kong--e5, to7 mai3 kap i ke3-kau3.”"
        ],
        [
          "「你講he siau2 話！Gun2 cha-bou2-kiann2 m7 是塗ang-a2 liap8--e5 neh，hou7 人lam2 sng2--e5,我tann-a2 chhoa7 i 去收驚，就ai3 khai be7-chio2 錢。」",
          "“Li2 kong2 he siau2-oe7! Gun2 cha-bou2-kiann2 m7 si7 thou5-ang-a2 liap8--e5 neh, hou7 lang5 lam2 sng2--e5, goa2 tann-a2 chhoa7 i khi3 siu-kiann, to7 ai3 khai be7-chio2 chinn5.”"
        ],
        [
          "A魁去開屜a2,算1 chih 錢，用紅lok-a2 袋--leh，theh8 hou7 百貨店e5 頭家娘：",
          "A-khoe khi3 khui thoah-a2, sng3 1 chih chinn5, iong7 ang5-lok-a2 te7--leh, theh8 hou7 pah-hoe3-tiam3 e5 thau5-ke-niu5:"
        ],
        [
          "「1-sut-a2 意思，hou7 你去ka7 gin2-a2 買新衫koh chhoa7 去hong5 收驚，chhun--e5 算是ka7 lin2 會失禮。」",
          "“Chit8-sut-a2 i3-su3, hou7 li2 khi3 ka7 gin2-a2 be2 sin-sann koh chhoa7 khi3 hong5 siu-kiann, chhun--e5 sng3 si7 ka7 lin2 hoe7-sit-le2.”"
        ],
        [
          "百貨店e5 頭家娘錢theh8 過手：",
          "Pah-hoe3-tiam3 e5 thau5-ke-niu5 chinn5 theh8 koe3-chhiu2:"
        ],
        [
          "「聽講lin2 孝--a2 m7 是頭1-pai2 去ka7 人lam2 cha-bou2 gin2-a2,ai3 khah ka7 斟酌--leh，若無，早慢會去hou7 人kong3--死-ou3。」",
          "“Thiann kong2 lin2 Hau3--a2 m7 si7 thau5-chit8-pai2 khi3 ka7 lang5 lam2 cha-bou2 gin2-a2, ai3 khah ka7 chim-chiok--leh, na7 bo5, cha2-ban7 e7 khi3 hou7 lang5 kong3--si2-ou3.”"
        ],
        [
          "(七)",
          "(Chhit)"
        ],
        [
          "這幾工m7 知leh an2-choann2，現現都koann5--人，雨水soah chiah-ni7厚，窗a2 門若koh 無開，ham7 人ma7 giong7-beh臭phu2--去。財--a2早tng3 食飽， 就開始款擔，杏--a2 ka7 煮好e5 粉圓倒入去鐵桶a2,theng3候糖膏若煮好就會tang3 出門--a。雖bong2 是koann5--人，khah 無人食冰e5粉圓，m7-koh ma7 是ai3 chhoan5 冰，i tioh8 去冰行1 choa7，這cham7-a2 seng-li2 實在bai2,若m7 是落雨就是thau3 風，hou7 財--a2 1桶粉圓ui3 chai2 時賣kah 暗頭a2 iau2-koh 有chhun，ka-chai3 2個cha-bou2-kiann2 long2 會than3錢--a，若無，kan-tann靠i賣粉圓，hou7 人厝稅錢了，chhun--e5 食飯攪鹽都無夠。",
          "Chit kui2 kang m7 chai leh an2-choann2, hian7-hian7 to koann5--lang5, hou7-chui2 soah chiah-ni7 kau7, thang-a2-mng5 na7 koh bo5 khui, ham7 lang5 ma7 giong7-beh chhau3-phu2--khi3. Chai5--a2 cha2-tng3 chiah8-pa2, to7 khai-si2 khoan2-tann3, Heng7--a2 ka7 chu2 ho2 e5 hun2-inn5 to3 jip8-khi3 thih-thang2-a2, theng3-hau7 thng5-ko na7 chu2 ho2 to7 e7-tang3 chhut-mng5--a. Sui-bong2 si7 koann5--lang5, khah bo5 lang5 chiah8 peng e5 hun2-inn5, m7-koh ma7 si7 ai3 chhoan5 peng, i tioh8 khi3 peng-hang5 1 choa7, chit-cham7-a2 seng-li2 sit8-chai7 bai2, na7 m7 si7 loh8-hou7 to7-si7 thau3-hong, hou7 Chai5--a2 1 thang2 hun2-inn5 ui3 chai2-si5 be7 kah am3-thau5-a2 iau2-koh u7 chhun, ka-chai3 2 e5 cha-bou2-kiann2 long2 e7 than3-chinn5--a, na7 bo5, kan-tann kho3 i be7 hun2-inn5, hou7 lang5 chhu3-soe3-chinn5 liau2, chhun--e5 chiah8-png7 kiau2 iam5 to bo5-kau3."
        ],
        [
          "Chiah beh 出門nia5,廳--nih 就有人leh 叫：",
          "Chiah beh chhut-mng5 nia5, thiann--nih to7 u7 lang5 leh kio3:"
        ],
        [
          "「財--a2!財--a2!」",
          "“Chai5--a2! Chai5--a2!”"
        ],
        [
          "財--a2 飯包khng3--leh 緊走--出-來，A魁in ang-a2-bou2 ti7 廳--nih，A魁e5 手--nih liah8 2尾虱目a2,魚肚白白白，na2 像chhio7 著光e5 鹽埕。",
          "Chai5--a2 png7-pau khng3--leh kin2 chau2--chhut-lai5, A-khoe in ang-a2-bou2 ti7 thiann--nih, A-khoe e5 chhiu2--nih liah8 2 boe2 sat-bak8-a2, hi5-tou2 peh8-peh8-peh8, na2-chhiunn7 chhio7 tioh8 kng e5 iam5-tiann5."
        ],
        [
          "「Lin2 chiah 罕行，nah 會koh liah8 魚a2 來--lah。」",
          "“Lin2 chiah han2-kiann5, nah e7 koh liah8 hi5-a2 lai5--lah.”"
        ],
        [
          "「Che tiau-kang koh 去ka7 魚販a2 注文--e5,叫in liah8 上肥--e5 來。」",
          "“Che tiau-kang koh khi3 ka7 hi5-hoan3-a2 chu3-bun5--e5, kio3 in liah8 siong7 pui5--e5 lai5.”"
        ],
        [
          "魁m2--a2 行去坐ti7 藤椅頂，杏--a2 探頭出來看，koh 緊去phang5茶出來請--in。",
          "Khoe-m2--a2 kiann5 khi3 che7 ti7 tin5-i2 teng2, Heng7--a2 tham3-thau5 chhut-lai5 khoann3, koh kin2 khi3 phang5-te5 chhut-lai5 chhiann2--in."
        ],
        [
          "風ui3 窗a2 門吹--入-來，ka7 A魁e5 白頭毛吹kah 散ia7-ia7,i e5 面皮liap-liap，na2 像去hou7 風khau ta--去e5 柑a2 皮，i 嘴唇kam5--leh，財--a2 問i：",
          "Hong ui3 thang-a2-mng5 chhoe--jip8-lai5, ka7 A-khoe e5 peh8-thau5-mou chhoe kah soann3-ia7-ia7, i e5 bin7-phoe5 liap-liap, na2-chhiunn7 khi3 hou7 hong khau ta--khi3 e5 kam-a2-phoe5, i chhui3-tun5 kam5--leh, Chai5--a2 mng7 i:"
        ],
        [
          "「你穩當為著gun2 A雪來--e5  houhnn？Phainn2-se3!Gin2-a2 人m7 bat 事，soah hou7 你走這choa7。」",
          "“Li2 un2-tang3 ui7 tioh8 gun2 A-soat lai5--e5 houhnn? Phainn2-se3! Gin2-a2-lang5 m7 bat su7, soah hou7 li2 chau2 chit choa7.”"
        ],
        [
          "A魁so am7頸：",
          "A-khoe so am7-kun2:"
        ],
        [
          "「A雪tng2--來有講siann2--無？」",
          "“A-soat tng2--lai5 u7 kong2 siann2--bo5?”"
        ],
        [
          "「Gun2 這個若leh 起ou-hng，就hmh8-hmh8 m7講話 ，cheng7 tng2--來就kiu ti7 房間底，是講i 無講我ma7 知iann2，穩當是pin5-toann7，hou7 你罵，i tng2--來我就ka7 唸 a7,本底是想講hou7 過--2-工-a，就beh 叫gun2 煮飯--e5 ka7 chhoa7 去你hia，soah hou7 你先來！」",
          "“Gun2 chit e5 na7 leh khi2 ou-hng, to7 hmh8-hmh8 m7 kong2-oe7, cheng7 tng2--lai5 to7 kiu ti7 pang5-keng te2, si7 kong2 i bo5 kong2 goa2 ma7 chai-iann2, un2-tang3 si7 pin5-toann7, hou7 li2 me7, i tng2--lai5 goa2 to7 ka7 liam7 a7, pun2-te2 si7 siunn7 kong2 hou7 koe3--2-kang-a, to7 beh kio3 gun2 chu2-png7--e5 ka7 chhoa7 khi3 li2 hia, soah hou7 li2 seng lai5!”"
        ],
        [
          "財--a2 對杏--a2 講：",
          "Chai5--a2 tui3 Heng7--a2 kong2:"
        ],
        [
          "「去叫A雪起--來，講in A魁伯--a2 來--a。」",
          "“Khi3 kio3 A-soat khi2--lai5, kong2 in A-khoe peh--a2 lai5--a.”"
        ],
        [
          "A魁ui3 褲袋jim5 薰出來請財--a2,財--a2 緊替i 點薰：",
          "A-khoe ui3 khou3-te7 jim5 hun chhut-lai5 chhiann2 Chai5--a2, Chai5--a2 kin2 the3 i tiam2-hun:"
        ],
        [
          "「頂cham7-a2 聽A雪講你phoa3 病，想講beh 去ka7 你看，gun2 老歲a2 soah 也m7 tu2 好leh chong5 病院，行be7 開kha，真失禮！」",
          "“Teng2-cham7-a2 thiann A-soat kong2 li2 phoa3-penn7, siunn7 kong2 beh khi3 ka7 li2 khoann3, gun2 lau7-hoe3-a2 soah ia7 m7 tu2-ho2 leh chong5 penn7-inn7, kiann5 be7 khui-kha, chin sit-le2!”"
        ],
        [
          "A魁kham7 kha 嗽--1-下：",
          "A-khoe kham7 kha-sau3--chit8-e7:"
        ],
        [
          "「免--lah！舊症頭--a。」",
          "“Bian2--lah! Ku7 cheng3-thau5--a.”"
        ],
        [
          "A魁目chiu liah8 廳--nih e5 si3-khou-lian3-tng2 看，壁--nih 貼報紙kap 月日a2 紙，有外國光景--e5,ma7 有穿短裙e5 cha-bou2 gin2-a2,紅keh 桌邊--a2 khng3 1 kha 水桶，ui3 天pong5 頂soe5--落-來e5 水，1滴1滴滴落水桶內，A魁na2 看na2 問：",
          "A-khoe bak8-chiu liah8 thiann--nih e5 si3-khou-lian3-tng2 khoann3, piah--nih tah po3-choa2 kap goeh8-jit8-a2-choa2, u7 goa7-kok kong-keng2--e5, ma7 u7 chheng7 te2-kun5 e5 cha-bou2 gin2-a2, ang5-keh-toh pinn--a2 khng3 1 kha chui2-thang2, ui3 thian-pong5 teng2 soe5--loh8-lai5 e5 chui2, 1 tih 1 tih tih loh8 chui2-thang2 lai7, A-khoe na2 khoann3 na2 mng7:"
        ],
        [
          "「Lin2 kam2 有按算beh 買這間厝？」",
          "“Lin2 kam2 u7 an3-sng3 beh be2 chit keng chhu3?”"
        ],
        [
          "「買！Beh theh8 siann2-mih8 ka7 人買？我iah8 無pe7 公祖蔭，beh 飼1 tin7 kiann2 就困難--le3。」",
          "“Be2! Beh theh8 siann2-mih8 ka7 lang5 be2? Goa2 iah8 bo5 pe7-kong-chou2-in3, beh chhi7 chit8 tin7 kiann2 to7 khun3-lan5--le3.”"
        ],
        [
          "「這間厝m7 知ai3 幾圓chiah 買會著？」",
          "“Chit keng chhu3 m7 chai ai3 kui2 inn5 chiah be2 e7 tioh8?”"
        ],
        [
          "「Gun2 chia 是公家地，beh 買是ka7 人買厝殼nia5,頂個月隔壁--e5 賣人15萬。」",
          "“Gun2 chia si7 kong-ka-te7, beh be2 si7 ka7 lang5 be2 chhu3-khak nia5, teng2 ko3 goeh8 keh-piah--e5 be7 lang5 15 ban7.”"
        ],
        [
          "「Iah 若是lin2 這間ma7 這種價siau3?」",
          "“Iah na7 si7 lin2 chit keng ma7 chit chiong2 ke3-siau3?”"
        ],
        [
          "「應當差be7 kai3 che7,是講你問kah chiah 清楚beh chhong3-siann2？是beh 搬來kap 我做厝邊nih？」",
          "“Eng-tong chha be7 kai3 che7, si7 kong2 li2 mng7 kah chiah chheng-chho2 beh chhong3-siann2? Si7 beh poann lai5 kap goa2 cho3 chhu3-pinn nih?”"
        ],
        [
          "A魁soah 愛笑：「無--lah。」",
          "A-khoe soah ai3-chhio3: “Bo5--lah.”"
        ],
        [
          "「我知iann2 無--lah，kun2 sng2 笑，lin2 是開餐廳做頭家--e5,nah 會來toa3 chia！」",
          "“Goa2 chai-iann2 bo5--lah, kun2-sng2-chhio3, lin2 si7 khui chhan-thiann cho3 thau5-ke--e5, nah e7 lai5 toa3 chia!”"
        ],
        [
          "財--a2 oat8 頭tui3 內面hiu：",
          "Chai5--a2 oat8-thau5 tui3 lai7-bin7 hiu:"
        ],
        [
          "「杏--a2,你leh chhong3-siann2？叫人叫hiah 久，A雪！A雪！」",
          "“Heng7--a2, li2 leh chhong3-siann2? Kio3 lang5 kio3 hiah ku2, A-soat! A-soat!”"
        ],
        [
          "魁m2--a2 開嘴：",
          "Khoe-m2--a2 khui-chhui3:"
        ],
        [
          "「親家ah，你免hiu--lah！」",
          "“Chhin-ke ah, li2 bian2 hiu--lah!”"
        ],
        [
          "財--a2 目chiu thi2 大蕊：",
          "Chai5--a2 bak8-chiu thi2 toa7-lui2:"
        ],
        [
          "「嫂--a2,你nah 會叫我親家？」",
          "“So2--a2, li2 nah e7 kio3 goa2 chhin-ke?”"
        ],
        [
          "A魁行去khia7 ti7 門口，in bou2 笑bi-bi：",
          "A-khoe kiann5 khi3 khia7 ti7 mng5-khau2, in bou2 chhio3 bi-bi:"
        ],
        [
          "「Gun2 今a2日是來講親chiann5--e5,koh 來ka7 你會失禮。 」",
          "“Gun2 kin-a2-jit8 si7 lai5 kong2-chhin-chiann5--e5, koh lai5 ka7 li2 hoe7-sit-le2.”"
        ],
        [
          "財--a2 ka7 手--nih e5 薰im3 hoa：",
          "Chai5--a2 ka7 chhiu2--nih e5 hun im3 hoa:"
        ],
        [
          "「講親chiann5？Lin2 beh 來ka7 siann2 人講親chiann5？」",
          "“Kong2-chhin-chiann5? Lin2 beh lai5 ka7 siann2-lang5 kong2-chhin-chiann5?”"
        ],
        [
          "「Gun2 後生A孝 kah意A雪，想beh 娶i 做bou2。」",
          "“Gun2 hau7-senn A-hau3 kah-i3 A-soat, siunn7 beh chhoa7 i cho3 bou2.”"
        ],
        [
          "財--a2 liah8 in 看，嘴a2 開開，應be7 出--來，A魁行oa2--來：",
          "Chai5--a2 liah8 in khoann3, chhui3-a2 khui-khui, in3 be7 chhut--lai5, A-khoe kiann5 oa2--lai5:"
        ],
        [
          "「我知iann2 gun2 孝--a2 kap A雪無su3 配！今a2日來chia 是beh 來求--lin2……」",
          "“Goa2 chai-iann2 gun2 Hau3--a2 kap A-soat bo5 su3-phoe3! Kin-a2-jit8 lai5 chia si7 beh lai5 kiu5--lin2.....”"
        ],
        [
          "魁m2--a2 hiong5-hiong5 puh 1句：「In 都生米煮chiann5 飯--a。」",
          "Khoe-m2--a2 hiong5-hiong5 puh 1 ku3: “In to chhenn-bi2 chu2 chiann5 png7--a.”"
        ],
        [
          "財--a2 神魂m7 知飛去toeh，過1時a2 chiah chinn3 去A魁面頭前，出手lak8 A魁胸前e5 衫大聲嚷：",
          "Chai5--a2 sin5-hun5 m7 chai poe khi3 toeh, koe3 1 si5-a2 chiah chinn3 khi3 A-khoe bin7-thau5-cheng5, chhut-chhiu2 lak8 A-khoe heng-cheng5 e5 sann toa7-siann jiang2:"
        ],
        [
          "「Lin2 孝--a2 是cheng 牲nih？A雪叫你a伯neh！我是信用--你，chiah hou7 A雪去你hia 食頭路，你nah 會容允lin2 hit 個khong-kiann2 做這種夭壽骨e5 tai7-chi3?」",
          "“Lin2 Hau3--a2 si7 cheng-senn nih? A-soat kio3 li2 a-peh neh! Goa2 si7 sin3-iong7--li2, chiah hou7 A-soat khi3 li2 hia chiah8-thau5-lou7, li2 nah e7 iong5-un2 lin2 hit e5 khong-kiann2 cho3 chit chiong2 iau2-siu7-kut e5 tai7-chi3?”"
        ],
        [
          "A魁in bou2 緊去khiu2:",
          "A-khoe in bou2 kin2 khi3 khiu2:"
        ],
        [
          "「你有siann2-mih 條件做你開，gun2 會盡量做kah 到，親家--a，gun2 chiok 誠意beh 來ka7 你chhoe7--e5,cha-bou2-kiann2 飼大han3生本tioh8-ai3 嫁，A雪嫁gun2 孝--a2 是有khah 剋虧，m7-koh goan2 ang-a2-bou2 一定會疼i 像親生--e5。」A魁giah8 頭看財--a2。",
          "“Li2 u7 siann2-mih tiau5-kiann7 cho3 li2 khui, gun2 e7 chin7-liong7 cho3 kah kau3, chhin-ke--a, gun2 chiok seng5-i3 beh lai5 ka7 li2 chhoe7--e5, cha-bou2-kiann2 chhi7 toa7-han3 senn-pun2 tioh8-ai3 ke3, A-soat ke3 gun2 Hau3--a2 si7 u7 khah khek-khui, m7-koh goan2 ang-a2-bou2 it-teng7 e7 thiann3 i chhiunn7 chhin-senn--e5.” A-khoe giah8-thau5 khoann3 Chai5--a2."
        ],
        [
          "(八)",
          "(Peh)"
        ],
        [
          "Hit 工店--nih seng-li2 真好，暗時加菜，孝--a2 去冰櫥theh8 peng-a2水出來開，thin5 hou7 ka-ti7 ma7 ka7 A雪thin5 1杯，koh giah8 箸去la7 甌a2--nih e5 peng-a2水，hou7 氣chheng3 koan5,bu7 出去甌a2外，ka-ti7 歡喜kah phah-phok8-a2 ，魁m2--a2 對孝--a2 e5 手phah 1個：「Nah 會chiah chian7--lah 。」Chiah koh 入去內面koann7 酒請tak8-e5,oat8 頭對A魁講：",
          "Hit kang tiam3--nih seng-li2 chin ho2, am3-si5 ka chhai3, Hau3--a2 khi3 peng-tu5 theh8 peng-a2-chui2 chhut-lai5 khui, thin5 hou7 ka-ti7 ma7 ka7 A-soat thin5 1 poe, koh giah8 ti7 khi3 la7 au-a2--nih e5 peng-a2-chui2, hou7 khi3 chheng3 koan5, bu7 chhut-khi3 au-a2 goa7, ka-ti7 hoann-hi2 kah phah-phok8-a2, Khoe-m2--a2 tui3 Hau3--a2 e5 chhiu2 phah 1 e5: “Nah e7 chiah chian7--lah.” Chiah koh jip8-khi3 lai7-bin7 koann7 chiu2 chhiann2 tak8-e5, oat8-thau5 tui3 A-khoe kong2:"
        ],
        [
          "「Tu2-a2 里長kha3 電話來叫你chit-ma2 去in tau。」",
          "“Tu2-a2 li2-tiunn2 kha3 tian7-oe7 lai5 kio3 li2 chit-ma2 khi3 in tau.”"
        ],
        [
          "「我bin5-a2-chai3 去市a2 chiah 順續去。」",
          "“Goa2 bin5-a2-chai3 khi3 chhi7-a2 chiah sun7-soa3 khi3.”"
        ],
        [
          "「里長講有要緊e5 tai7-chi3。」",
          "“Li2-tiunn2 kong2 u7 iau3-kin2 e5 tai7-chi3.”"
        ],
        [
          "「I 是beh 行棋nia5。」",
          "“I si7 beh kiann5-ki5 nia5.”"
        ],
        [
          "「去--lah！I 講kah 真趕緊，hoan7-se3 koh 有siann2-mih “自強活動” beh hou7 lan2 做。」",
          "“Khi3--lah! I kong2 kah chin koann2-kin2, hoan7-se3 koh u7 siann2-mih“chu7-kiong5 oah8-tang7” beh hou7 lan2 cho3.”"
        ],
        [
          "A魁ka7 飯大下pe kah 了，吐1個大khui3 khia7--起-來：",
          "A-khoe ka7 png7 toa7-e7 pe kah liau2, thou3 1 e5 toa7-khui3 khia7--khi2-lai5:"
        ],
        [
          "「Beh 做人e5 seng-li2,tioh8-ai3 去kap 人poann5-noa2,be7-su 菜店cha-bou2 去ka7 人當番。」",
          "“Beh cho3 lang5 e5 seng-li2, tioh8-ai3 khi3 kap lang5 poann5-noa2, be7-su chhai3-tiam3 cha-bou2 khi3 ka7 lang5 tong-hoan.”"
        ],
        [
          "A魁前kha 出門，魁m2--a2 就隨入去mouh 1甕象牙色水e5 酒出--來，thin5 1杯tu hou7 A雪。",
          "A-khoe cheng5-kha chhut-mng5, Khoe-m2--a2 to7 sui5 jip8-khi3 mouh 1 ang3 chhiunn7-ge5 sek-chui2 e5 chiu2 chhut--lai5, thin5 1 poe tu hou7 A-soat."
        ],
        [
          "「我be7-hiau2 lim 燒酒，lim peng-a2水就好--a。」孝--a2 歡喜kah  chhiak8-chhiak8 tio5:「A雪beh kap 我lim sio-siang7。」",
          "“Goa2 be7-hiau2 lim sio-chiu2, lim peng-a2-chui2 to7 ho2--a.” Hau3--a2 hoann-hi2 kah chhiak8-chhiak8-tio5: “A-soat beh kap goa2 lim sio-siang7.”"
        ],
        [
          "魁m2--a2 酒phang5--leh，1嘴1嘴免hioh 喘一直kok，be7-su leh 灌tou7-peh-a2,lim ta：「Che是山--nih e5 ka-le2-a2 浸--e5,甜甜好lim 無成酒，聽講真補，lim--koa2,若beh khun3 khah be7 kha 尾手尾冷ki-ki。」",
          "Khoe-m2--a2 chiu2 phang5--leh, 1 chhui3 1 chhui3 bian2 hioh-chhoan2 it-tit8 kok, be7-su leh koan3 tou7-peh-a2, lim ta: “Che si7 soann--nih e5 ka-le2-a2 chim3--e5, tinn-tinn ho2-lim bo5 seng5 chiu2, thiann kong2 chin pou2, lim--koa2, na7 beh khun3 khah be7 kha-boe2 chhiu2-boe2 leng2-ki-ki.”"
        ],
        [
          "邊--a2 e5 同事ma7 贊聲：",
          "Pinn--a2 e5 tong5-su7 ma7 chan3-siann:"
        ],
        [
          "「Tioh8--lah！Iah8 無beh 出門，若醉，去睏nia5。」A雪ka7 tam 看mai7,真正甜甜無成酒。",
          "“Tioh8--lah! Iah8 bo5 beh chhut-mng5, na7 chui3, khi3 khun3 nia5.” A-soat ka7 tam khoann3 mai7, chin-chiann3 tinn-tinn bo5 seng5 chiu2."
        ],
        [
          "A雪眠眠a2 知iann2 ka2-na2 有2個人入i e5 房間，i 頭gong5 目chiu bu7,kui 身軀軟ko5-ko5,想beh ngiauh--起-來soah 無才tiau7,有人chhun 手來剝i e5 鈕a2,褪i e5 衫褲：",
          "A-soat bin5-bin5-a2 chai-iann2 ka2-na2 u7 2 e5 lang5 jip8 i e5 pang5-keng, i thau5 gong5 bak8-chiu bu7, kui sin-khu nng2-ko5-ko5, siunn7 beh ngiauh--khi2-lai5 soah bo5 chai5-tiau7, u7 lang5 chhun chhiu2 lai5 pak i e5 liu2-a2, thng3 i e5 sann-khou3:"
        ],
        [
          "「Lin2 老pe7 講你會be7 生，我chiah m7 信，漢藥店e5 先--e5,講hiah-e5 藥a2 若hou7 你食--落，beh 幾個long2 無問題，我無生著cheng-kong kiann2，ma7 ai3 拚1個cheng-kong 孫，若無，真正會倒房。孝--a2,a 母chhoe7 bou2 hou7 你chhoa7 ，khah 緊--leh，a母e5 ng3 望ti7 你身--nih。」",
          "“Lin2 lau7-pe7 kong2 li2 e7 be7 senn, goa2 chiah m7 sin3, Han3-ioh8-tiam3 e5 sian--e5, kong2 hiah-e5 ioh8-a2 na7 hou7 li2 chiah8--loh8, beh kui2 e5 long2 bo5 bun7-te5, goa2 bo5 senn tioh8 cheng-kong kiann2, ma7 ai3 piann3 1 e5 cheng-kong sun, na7 bo5, chin-chiann3 e7 to2-pang5. Hau3--a2, a-bu2 chhoe7 bou2 hou7 li2 chhoa7, khah kin2--leh, a-bu2 e5 ng3-bang7 ti7 li2 sin--nih.”"
        ],
        [
          "(九)",
          "(Kau2)"
        ],
        [
          "「我無要求A雪嫁孝--a2,an2-ne 對i siunn 剋虧。」A 魁講了，魁m2--a2  liah8  A魁金金看，i beh 開嘴，A魁tui3  i e5 手ka7 chhih8--leh，用目箭ka7 chin5,heng5-heng5-heng5 e5 眼神，像1 支tu2 磨好e5刀， tui3 魁m2--a2 phut--過-去，hou7魁m2--a2 死嘴--去。",
          "“Goa2 bo5 iau-kiu5 A-soat ke3 Hau3--a2, an2-ne tui3 i siunn khek-khui.” A-khoe kong2 liau2, Khoe-m2--a2 liah8 A-khoe kim-kim-khoann3, i beh khui-chhui3, A-khoe tui3 i e5 chhiu2 ka7 chhih8--leh, iong7 bak8-chinn3 ka7 chin5, heng5-heng5-heng5 e5 gan2-sin5, chhiunn7 1 ki tu2 boa5 ho2 e5 to, tui3 Khoe-m2--a2 phut--koe3-khi3, hou7 Khoe-m2--a2 si2-chhui3--khi3."
        ],
        [
          "財--a2 koh chinn3 oa2 去A魁e5 面前：",
          "Chai5--a2 koh chinn3 oa2 khi3 A-khoe e5 bin7-cheng5:"
        ],
        [
          "「Ah 你是ka7 A雪當作siann2？Tu2-a2 lin2  bou2  講，生米煮chiann5 飯--a，chit-ma2 你koh 講無愛A雪嫁孝--a2,liam-mi 講an2-ne，liam-mi 講--an2-ne，實在食人夠夠。」",
          "“Ah li2 si7 ka7 A-soat tong3-cho3 siann2? Tu2-a2 lin2 bou2 kong2, chhenn-bi2 chu2 chiann5 png7--a, chit-ma2 li2 koh kong2 bo5-ai3 A-soat ke3 Hau3--a2, liam-mi kong2 an2-ne, liam-mi kong2--an2-ne, sit8-chai7 chiah8 lang5 kau3-kau3.”"
        ],
        [
          "「A財，先mai3 起性地，聽我ka7 話講煞。Gun2 孝--a2 是無heng5 e5 雞卵，be7 有後嗣，像i 這種gin2-a2 歲壽無長，i koh 有心臟病，會活joa7 久真phainn2 按算，我無beh hou7 A雪入gun2 e5 門，是想講……」",
          "“A-chai5, seng mai3 khi2-seng3-te7, thiann goa2 ka7 oe7 kong2 soah. Gun2 Hau3--a2 si7 bo5 heng5 e5 ke-nng7, be7 u7 au7-su7, chhiunn7 i chit chiong2 gin2-a2 hoe3-siu7 bo5 tng5, i koh u7 sim-chong7-penn7, e7 oah8 joa7 ku2 chin phainn2 an3-sng3, goa2 bo5 beh hou7 A-soat jip8 gun2 e5 mng5, si7 siunn7 kong2....”"
        ],
        [
          "A魁目屎浮出ti7 目墘，sim7--1-下，看天pong5,suh-khui3 chiah koh 講：",
          "A-khoe bak8-sai2 phu5 chhut ti7 bak8-kinn5, sim7--chit8-e7, khoann3 thian-pong5, suh-khui3 chiah koh kong2:"
        ],
        [
          "「若有1工孝--a2 無ti7--leh-a，A雪會tang3 tng2 來chhoe7 對象，無人會知iann2 i e5 過去。」",
          "“Na7 u7 1 kang Hau3--a2 bo5 ti7--leh-a, A-soat e7-tang3 tng2 lai5 chhoe7 tui3-siong3, bo5 lang5 e7 chai-iann2 i e5 koe3-khi3.”"
        ],
        [
          "A魁koh suh-khui3:",
          "A-khoe koh suh-khui3:"
        ],
        [
          "「財--a2!你kam2 iau2 會記得25年前，我替你擋1刀e5 tai7-chi3?你就當作我leh ka7 你討人情，你若答應A雪kap gun2 孝--a2 做夥，我會hou7 你20萬，A雪tak8 個月kang7 款有月給，另外tak8 年koh hou7 i 5萬khou，一直kah in 無tau3-tin7。」",
          "“Chai5--a2! Li2 kam2 iau2 e7 ki3-tit 25 ni5 cheng5, goa2 the3 li2 tong3 1 to e5 tai7-chi3? Li2 to7 tong3-cho3 goa2 leh ka7 li2 tho2 jin5-cheng5, li2 na7 tap-eng3 A-soat kap gun2 Hau3--a2 cho3-hoe2, goa2 e7 hou7 li2 20 ban7, A-soat tak8 ko3 goeh8 kang7-khoan2 u7 goeh8-kip, leng7-goa7 tak8-ni5 koh hou7 i 5 ban7 khou, it-tit8 kah in bo5 tau3-tin7.”"
        ],
        [
          "A魁行oa2 beh 去房間e5 巷路，tui3 內面講話，聲音沉沉tam7-poh8-a2 pit-chhe：",
          "A-khoe kiann5 oa2 beh khi3 pang5-keng e5 hang7-lou7, tui3 lai7-bin7 kong2-oe7, siann-im tim5-tim5 tam7-poh8-a2 pit-chhe:"
        ],
        [
          "「A雪！A伯知iann2 你ti7 內面，請你原諒孝--a2,i e5 智慧kan-tann 5~6歲，ma7 原諒a伯失覺察koh 自私，你斟酌聽，5年，我求你hou7 gun2 孝--a2 5年e5 時間，5年到，你若有kah意 e5 人，我會hou7 你走，a伯ma7 希望A雪chhoe7 著幸福，ah 若你好運，hoan7-se3 m7 免kah 5年，a伯用性命kap 人格保證，時間若到，beh 走beh 留，long2 據在你。」",
          "“A-soat! A-peh chai-iann2 li2 ti7 lai7-bin7, chhiann2 li2 goan5-liong7 Hau3--a2, i e5 ti3-hui7 kan-tann 5~6 hoe3, ma7 goan5-liong7 a-peh sit-kak-chhat koh chu7-su, li2 chim-chiok thiann, 5 ni5, goa2 kiu5 li2 hou7 gun2 Hau3--a2 5 ni5 e5 si5-kan, 5 ni5 kau3, li2 na7 u7 kah-i3 e5 lang5, goa2 e7 hou7 li2 chau2, a-peh ma7 hi-bang7 A-soat chhoe7 tioh8 heng7-hok, ah na7 li2 ho2-un7, hoan7-se3 m7 bian2 kah 5 ni5, a-peh iong7 senn3-mia7 kap jin5-keh po2-cheng3, si5-kan na7 kau3, beh chau2 beh lau5, long2 ku3-chai7 li2.”"
        ],
        [
          "(十)",
          "(Chap8)"
        ],
        [
          "杏--a2 坐ti7 眠床邊，看著窗a2 e5 ka-ti7 kap A雪，玻璃窗照著A雪e5 目屎，無kai3 清楚，m7-koh 看會出--來。房間門hou7 人cham3--開，杏--a2 kap A雪long2 驚1-tio5,是財--a2,i 手theh8 棍a2 行--入-來，peh 起來總舖頂，無講話就tui3 A雪e5 身軀ham2--落，A雪 kan-tann 雙手ka7 頭殼mouh--leh，身軀kiu kah 像球，財--a2 ka7 kong3 1下i 動1下，無閃，有聽著A雪ke7-ke7 leh chhng3鼻水e5 聲，na2 像hou7 人kong3 慣勢--a，杏--a2 緊去khiu2 財--a2 e5 棍a2:",
          "Heng7--a2 che7 ti7 bin5-chhng5 pinn, khoann3 tioh8 thang-a2 e5 ka-ti7 kap A-soat, po-le5-thang chio3 tioh8 A-soat e5 bak8-sai2, bo5 kai3 chheng-chho2, m7-koh khoann3 e7 chhut--lai5. Pang5-keng-mng5 hou7 lang5 cham3--khui, Heng7--a2 kap A-soat long2 kiann-chit8-tio5, si7 Chai5--a2, i chhiu2 theh8 kun3-a2 kiann5--jip8-lai5, peh khi2-lai5 chong2-phou3 teng2, bo5 kong2-oe7 to7 tui3 A-soat e5 sin-khu ham2--loh8, A-soat kan-tann siang-chhiu2 ka7 thau5-khak mouh--leh, sin-khu kiu kah chhiunn7 kiu5, Chai5--a2 ka7 kong3 1 e7 i tang7 1 e7, bo5 siam2, u7 thiann tioh8 A-soat ke7-ke7 leh chhng3 phinn7-chui2 e5 siann, na2-chhiunn7 hou7 lang5 kong3 koan3-si3--a, Heng7--a2 kin2 khi3 khiu2 Chai5--a2 e5 kun3-a2:"
        ],
        [
          "「你是chhun7-pan7 beh ka7 kong3 hou7 死hioh？Tu2-a2 你m7 是允--in-a！有hit 20 萬你iau2-koh 駛 siann2-mih 性地？」",
          "“Li2 si7 chhun7-pan7 beh ka7 kong3 hou7 si2 hioh? Tu2-a2 li2 m7 si7 in2--in-a! U7 hit 20 ban7 li2 iau2-koh sai2 siann2-mih seng3-te7?”"
        ],
        [
          "財--a2 na2 講na2 比手畫刀：",
          "Chai5--a2 na2 kong2 na2 pi2-chhiu2 oe7-to:"
        ],
        [
          "「你m7就講我愛錢？我無允--人會煞--得nih？會煞--得nih？我是hou7 i 去食頭路，m7 是beh hou7 i 去做這種be7 見得眾e5 tai7-chi3,ka7 我e5面子khng3 ti7 塗kha leh lap，愛河無kham3-koa3,nah m7 去跳？」",
          "“Li2 m7 to7 kong2 goa2 ai3 chinn5? Goa2 bo5 in2--lang5 e7 soah--tit nih? E7 soah--tit nih? Goa2 si7 hou7 i khi3 chiah8-thau5-lou7, m7 si7 beh hou7 i khi3 cho3 chit chiong2 be7 kinn3 tit cheng3 e5 tai7-chi3, ka7 goa2 e5 bin7-chu2 khng3 ti7 thou5-kha leh lap, Ai3-ho5 bo5 kham3-koa3, nah m7 khi3 thiau3?”"
        ],
        [
          "杏--a2  chinn3 來chah8 ti7 A雪e5 頭前：「你leh 講siann2-mih siau2 話？你若有才tiau5,m7 是允人親chiann5，是去kap A魁in ang-a2-bou2 輸贏，是in 做局，你看無nih！你tann-a2 會牛tiau5 內tak 牛母。」",
          "Heng7--a2 chinn3 lai5 chah8 ti7 A-soat e5 thau5-cheng5: “Li2 leh kong2 siann2-mih siau2-oe7? Li2 na7 u7 chai5-tiau5, m7 si7 in2 lang5 chhin-chiann5, si7 khi3 kap A-khoe in ang-a2-bou2 su-iann5, si7 in cho3-kiok8, li2 khoann3 bo5 nih! Li2 tann-a2 e7 gu5-tiau5 lai7 tak gu5-bo2.”"
        ],
        [
          "A雪e5 a-ma2 giah8 枴a2 thuh 來房間，喘phinn7-phenn7：",
          "A-soat e5 a-ma2 giah8 koai2-a2 thuh lai5 pang5-keng, chhoan2-phinn7-phenn7:"
        ],
        [
          "「財--a2!Ka-ti7 e5 kiann2 siann2-mih 性你m7 知nih！你kong3 kiann2 是beh kong3 hou7 siann2人看？」",
          "“Chai5--a2! Ka-ti7 e5 kiann2 siann2-mih seng3 li2 m7 chai nih! Li2 kong3 kiann2 si7 beh kong3 hou7 siann2-lang5 khoann3?”"
        ],
        [
          "財--a2 無koh 講話，肩kah soe5  ke7,giah8 ti7 手--nih e5 棍a2「Khong！」lak ti7 總舖頂。",
          "Chai5--a2 bo5 koh kong2-oe7, keng-kah soe5 ke7, giah8 ti7 chhiu2--nih e5 kun3-a2 “Khong!: lak ti7 chong2-phou3 teng2."
        ],
        [
          "(十一)",
          "(Chap8-it)"
        ],
        [
          "A雪phang5 1碗e5虱目a2煮幼麵來in a-ma2 e5 房間，ka7 in a-ma2 chhah 起來坐hou7 好beh ka7 飼，in a-ma2 ui3 枕頭kha theh8 幾張銀票kap 1 kha 金手chi2:",
          "A-soat phang5 1 oann2 e5 sat-bak8-a2 chu2 iu3-mi7 lai5 in a-ma2 e5 pang5-keng, ka7 in a-ma2 chhah khi2-lai5 che7 hou7 ho2 beh ka7 chhi7, in a-ma2 ui3 chim2-thau5 kha theh8 kui2 tiunn gin5-phio3 kap chit8 kha kim-chhiu2-chi2:"
        ],
        [
          "「雪--a2,che 錢kap 手chi2 你theh8--leh 趕緊走，lin2  a-pa3 聽著錢，目chiu 就起ian5-hng，你緊走，hit 種親chiann5 be7-tang3 允，緊！趕緊！」",
          "“Soat--a2, che chinn5 kap chhiu2-chi2 li2 theh8--leh koann2-kin2 chau2, lin2 a-pa3 thiann tioh8 chinn5, bak8-chiu to7 khi2-ian5-hng, li2 kin2 chau2, hit chiong2 chhin-chiann5 be7-tang3 in2, kin2! Koann2-kin2!”"
        ],
        [
          "A雪in a-ma2 na2 講na2 喘，giong7-beh 無khui3 ，A雪ka7 幼麵khng3--leh，phak ti7 眠床邊，chhun手去khioh in a-ma2 睏亂去e5 頭毛，嘴角lioh8-lioh8-a2 動，na2 像leh 笑：",
          "A-soat in a-ma2 na2 kong2 na2 chhoan2, giong7-beh bo5 khui3, A-soat ka7 iu3-mi7 khng3--leh, phak ti7 bin5-chhng5 pinn, chhun chhiu2 khi3 khioh in a-ma2 khun3 loan7 khi3 e5 thau5-mou, chhui3-kak lioh8-lioh8-a2 tang7, na2-chhiunn7 leh chhio3:"
        ],
        [
          "「A-ma2,以早你講cha-bou2 gin2-a2出世第3工，神魂就會去坐ti7 人e5 戶碇kha，講che long2 是註定好好--e5,我long2 笑a-ma2 leh 講ham3 古…，chit-ma2 我beh 信--a。」",
          "“A-ma2, i2-cha2 li2 kong2 cha-bou2 gin2-a2 chhut-si3 te7 3 kang, sin5-hun5 to7 e7 khi3 che7 ti7 lang5 e5 hou7-tiann7 kha, kong2 che long2 si7 chu3-tiann7 ho2-ho2--e5, goa2 long2 chhio3 a-ma2 leh kong2 ham3-kou2...., chit-ma2 goa2 beh sin3--a.”"
        ],
        [
          "A雪khia7--起-來，目chiu 神神看電火，聲音無koan5 無ke7像leh 講別人e5 tai7-chi3 ：",
          "A-soat khia7--khi2-lai5, bak8-chiu sin5-sin5 khoann3 tian7-hoe2, siann-im bo5 koan5 bo5 ke7 chhiunn7 leh kong2 pat8-lang5 e5 tai7-chi3:"
        ],
        [
          "「孝--a2 是有khah 輸--人，m7-koh be7 像有koa2人奸奸鬼鬼做khang害--人， i na2像是1個be7記得ai3 大han3 e5 gin2-a2,chin3 前 e5 tai7-chi3 be7-tang3 怪--i？Koh 再講，a-pa3 ma7 允--人-a，beh nah 會tang3 反起反倒。有hit 20萬，lan2 就會tang3 ka7 厝主買這間厝，我e5 月給kap A魁伯講--e5 hit 5萬khou，厝--nih 就免hiah 艱苦，無siann2-mih8 m7 好 a7。」",
          "“Hau3--a2 si7 u7 khah su--lang5, m7-koh be7 chhiunn7 u7 koa2 lang5 kan-kan kui2-kui2 cho3 khang hai7--lang5, i na2-chhiunn7 si7 1 e5 be7 ki3-tit ai3 toa7-han3 e5 gin2-a2, chin3-cheng5 e5 tai7-chi3 be7-tang3 koai3--i? Koh-chai3 kong2, a-pa3 ma7 in2--lang5-a, beh nah e7-tang3 hoan2-khi2 hoan2-to2. U7 hit 20 ban7, lan2 to7 e7-tang3 ka7 chhu3-chu2 be2 chit keng chhu3, goa2 e5 goeh8-kip kap A-khoe peh kong2--e5 hit 5 ban7 khou, chhu3--nih to7 bian2 hiah kan-khou2, bo5 siann2-mih8 m7 ho2 a7.”"
        ],
        [
          "(十二)",
          "(Chap8-ji7)"
        ],
        [
          "Thau3 中tau3 e5 日頭赤ia7-ia7,風像hou7 人chah8 ti7 天邊，杏--a2 行ti7 1間過1間賣衫褲e5 店頭，jin5 穿kah sui2-tang-tang，i beh 去ka7 A雪款koa2 mih8-kiann7，頂pai2 in 兄嫂beh 嫁cha-bou2-kiann2，kan-tann 去「堀江」hak 身穿就hak 幾na7 kha 皮箱，in A雪siann2-mih8 long2 無，kam2 會sai2?I 實在無siann2 贊成A雪an2-ne 紙頭紙尾long2 無名leh toe3--人，m7-koh 財--a2 講：",
          "Thau3-tiong-tau3 e5 jit8-thau5 chhiah-ia7-ia7, hong chhiunn7 hou7 lang5 chah8 ti7 thinn-pinn, Heng7--a2 kiann5 ti7 1 keng koe3 1 keng be7 sann-khou3 e5 tiam3-thau5, jin5 chheng7 kah sui2-tang-tang, i beh khi3 ka7 A-soat khoan2 koa2 mih8-kiann7, teng2-pai2 in hiann-so2 beh ke3 cha-bou2-kiann2, kan-tann khi3 “Khut-kang” hak sin-chheng7 to7 hak kui2-na7 kha phoe5-siunn, in A-soat siann2-mih8 long2 bo5, kam2 e7-sai2? I sit8-chai7 bo5 siann2 chan3-seng5 A-soat an2-ne choa2-thau5 choa2-boe2 long2 bo5 mia5 leh toe3--lang5, m7-koh Chai5--a2 kong2:"
        ],
        [
          "「A魁in beh ia2-mih--e5 就ia2-mih--e5,若無，hou7 人知iann2 gun2 cha-bou2-kiann2 hou7 1個khong-am--e5 強--去，我這個面beh gia5 去toeh？」",
          "“A-khoe in beh ia2-mih--e5 to7 ia2-mih--e5, na7 bo5, hou7 lang5 chai-iann2 gun2 cha-bou2-kiann2 hou7 1 e5 khong-am--e5 kiong5--khi3, goa2 chit e5 bin7 beh gia5 khi3 toeh?”"
        ],
        [
          "Cha 暝beh khun3 chin3 前，杏--a2 na2 leh 掛bang2罩na2 對財--a2 講：",
          "Cha-me5 beh khun3 chin3-cheng5, Heng7--a2 na2 leh koa3 bang2-ta3 na2 tui3 Chai5--a2 kong2:"
        ],
        [
          "「Theh8 1萬khou 來hou7 我ka7 A雪買mih8-kiann7。」",
          "“Theh8 1 ban7 khou lai5 hou7 goa2 ka7 A-soat be2 mih8-kiann7.”"
        ],
        [
          "「蕃薯khou--lah！Hiah-e5 錢是beh 買厝用--e5,你m7 知nih？」",
          "“Han-chi5-khou--lah! Hiah-e5 chinn5 si7 beh be2 chhu3 iong7--e5, li2 m7 chai nih?”"
        ],
        [
          "「Lan2 soah m7 免加減ka7 A雪款koa2 kha 桶面桶這種細項--e5?若無，真phainn2 看！」",
          "“Lan2 soah m7 bian2 ke-kiam2 ka7 A-soat khoan2 koa2 kha-thang2 bin7-thang2 chit chiong2 se3-hang7--e5? Na7 bo5, chin phainn2-khoann3!”"
        ],
        [
          "「Phainn2 看？Phainn2 看be7 看別位，iah8 無beh hou7 人知，無beh 請人客，是leh phainn2 看siann2？」",
          "“Phainn2-khoann3? Phainn2-khoann3 be7 khoann3 pat8-ui7, iah8 bo5 beh hou7 lang5 chai, bo5 beh chhiann2 lang5-kheh, si7 leh phainn2-khoann3 siann2?”"
        ]
      ],
      "篇名": "虱目a2 e5滋味"
    }
  ]
}
