{
  "作者": "許惠悰",
  "出版年": "1996",
  "出版者": "台笠出版社",
  "文類": "小說",
  "書名": "天光前 e5 戀愛故事",
  "書寫系統": "羅馬字",
  "資料": [
    {
      "段": [
        [
          "一",
          "It"
        ],
        [
          "想beh戀愛，想 kah 強 beh 起siau2 ah。為著 beh 戀愛，我已經 ti7 心肝內決定，beh 用我身軀內底上尾仔e5一滴血來追求。Che 是因為我相信，只有透過戀愛才會當來行出家己肉體 kah 精神上並重 e5 唯一一條路來。我 m7 kaN2 講 che 是一種奇蹟。M7-koh che 確確實實是唯一e5一條路。是 an2-choaN2 我 beh an2-ne 講leh，che是因為只有戀愛，才會當 hou7 我 ti7 hiah-nih 大 e5 世界中，去描繪出我所追求 e5 某一點來，ma7 是因為戀愛，才會當 hou7 我來畫出 hou7 我真滿意 e5 唯一一條線來。若是 ui3 這個角度來看，戀愛是一種奇蹟 ma7 是會 sai2。M7-koh ti7 chia leh kah你開講 e5 同時，我一定 ai3 請你 m7-thang 誤解一件代誌，ti7人生百態，千千萬萬人 e5 中間，我絕對是一個平凡，be7 引起人注意 e5 無名小卒仔。所以，ti7 chia 我想 beh ka7 我所經驗 e5，亦是我所想過 e5 一寡代誌，無臭toaN7，也無歪曲，tauh8-tauh8 仔來講 hou7 你聽。你 iah 是別人 e5 情形，我當然是無講 kai3 清楚，m7-koh 對我家己來講，戀愛 e5 開始總是真悽慘e5。",
          "SiuN7 beh loan5-ai3, siuN7 kah kiong5-beh khi2-siau2 ah. Ui7 tioh8 beh loan5-ai3, goa2 i2-keng ti7 sim-koaN lai7 koat-teng7, beh iong7 goa2 sin-khu lai7-te2 siong7 boe2-a2 e5 chit8 tih hoeh lai5 tui-kiu5. Che si7 in-ui7 goa2 siong-sin3, chi2-u7 thau3-koe3 loan5-ai3 chiah e7-tang3 lai5 kiaN5 chhut ka-ki7 bah-the2 kah cheng-sin5 siong7 peng7-tiong7 e5 ui5-it chit8 tiau5 lou7 lai5. Goa2 m7 kaN2 kong2 che si7 chit8 chiong2 ki5-chek. M7-koh che khak-khak-sit8-sit8 si7 ui5-it e5 chit8 tiau5 lou7. Si7 an2-choaN2 goa2 beh an2-ne kong2 leh, che si7 in-ui7 chi2-u7 loan5-ai3, chiah e7-tang3 hou7 goa2 ti7 hiah-nih toa7 e5 se3-kai3 tiong, khi3 bio5-hoe7 chhut goa2 sou2 tui-kiu5 e5 bou2 chit8 tiam2 lai5, ma7 si7 in-ui7 loan5-ai3, chiah e7-tang3 hou7 goa2 lai5 oe7 chhut hou7 goa2 chin moa2-i3 e5 ui5-it chit8 tiau5 soaN3 lai5. Na7 si7 ui3 chit e5 kak-tou7 lai5 khoaN3, loan5-ai3 si7 chit8 chiong2 ki5-chek ma7 si7 e7-sai2. M7-koh ti7 chia leh kah li2 khai-kang2 e5 tong5-si5, goa2 it-teng7 ai3 chhiaN2 li2 m7-thang gou7-kai2 chit8 kiaN7 tai7-chi3, ti7 jin5-seng pah-thai3, chhian-chhian-ban7-ban7 lang5 e5 tiong-kan, goa2 choat8-tui3 si7 chit8 e5 peng5-hoan5, be7 in2-khi2 lang5 chu3-i3 e5 bo5-mia5 sio2-chut8-a2. Sou2-i2, ti7 chia goa2 siuN7 beh ka7 goa2 sou2 keng-giam7 e5, iah si7 goa2 sou2 siuN7 koe3 e5 chit8-koa2 tai7-chi3, bo5 chhau3-toaN7, ia7 bo5 oai-khiok, tauh8-tauh8-a2 lai5 kong2 hou7 li2 thiaN. Li2 iah si7 pat8-lang5 e5 cheng5-heng5, goa2 tong-jian5 si7 bo5 kong2 kai3 chheng-chho2, m7-koh tui3 goa2 ka-ki7 lai5 kong2, loan5-ai3 e5 khai-si2 chong2-si7 chin chhi-chham2 e5."
        ],
        [
          "我想差不多是 ti7 我十歲 e5 時陣，有一工，我 ti7 阮庄腳 e5 厝 e5 粟仔埕看著一隻有火紅雞冠 e5 雞 kak，突然間，以誠猛 e5 姿勢來展開伊一爿e5 翼，用伊有爪 e5 腳 hiau-pai e5 踏 ti7 粟仔埕 e5 土地頂懸。注意 ka7 看，我才發現，伊保持共一個姿勢，漸漸 leh 逼近一隻 leh 啄米，看起來溫順而且白siak-siak e5 雞母。老實講，我並 m7 是一開始就存心想beh ka7 看 hiah 詳細，只是真 tu2 好，雞kak beh 偷食雞母 e5 這幕，無張無持就印 ti7 我 e5 目珠內。不管如何，hit 隻雞 kak 那親像leh展示伊男性e5氣派，愈來愈倚 ui3 雞母 hia 去。伊頭殼頂懸紅色 e5 雞冠 ma7 親像充血共款，企直直而且紅ki3-ki3。",
          "Goa2 siuN7 chha-put-to si7 ti7 goa2 chap8 hoe3 e5 si5-chun7, u7 chit8 kang, goa2 ti7 gun2 chng-kha e5 chhu3 e5 chhek-a2-tiaN5 khoaN3 tioh8 chit8 chiah u7 hoe2-ang5 ke-koeh e5 ke-kak, tut8-jian5 kan, i2 chiaN5 beng2 e5 chu-se3 lai5 tian2-khui I chit8-peng5 e5 sit, iong7 I u7 jiau2 e5 kha hiau-pai e5 tah8 ti7 chhek-a2-tiaN5 e5 thou2-te7 teng2-koan5. Chu3-i3 ka7 khoaN3, goa2 chiah hoat-hian7, I po2-chhi5 kang7 chit8 e5 chu-se3, chiam7-chiam7 leh pek-kin7 chit8 chiah leh tok bi2, khoaN3 khi2 lai5 un-sun7 ji5-chhiaN2 peh8-siak-siak e5 ke-bu2. Lau2-sit8 kong2, goa2 peng7 m7 si7 chit8 khai-si2 to7 chun5-sim siuN7 beh ka7 khoaN3 hiah siong5-se3, chi2-si7 chin tu2-ho2, ke-kak beh thau-chiah8 ke-bu2 e5 chit bou7, bo5-tiuN-bo5-ti5 to7 in3 ti7 goa2 e5 bak8-chiu lai7. Put-koan2 ju5-ho5, hit chiah ke-kak na2 chhin-chhiuN7 leh tian2-si7 I lam5-seng3 e5 khi3-phai3, lu2 lai5 lu2 oa2 ui3 ke-bu2 hia khi3. I thau5-khak teng2-koan5 ang5-sek e5 ke-koeh ma7 chhin-chhiuN7 chhiong-hiat kang7-khoan2, khia7 tit8-tit8 ji5-chhiaN2 ang5 ki3-ki3."
        ],
        [
          "我想 ti7 hit 款 e5 狀況之下，m7 是 kan-taN 雞 nia7-nia7，就是人 ma7 是會面紅肉跳。M7-koh 請你 m7-thang 笑我，ma7 m7-thang 講我三八。我是足認真 leh 講這段故事 hou7 你做參考。話講倒轉來，hit 隻雞母 leh，歸身軀做一團，親像完全順服權威共款，想 beh 走但是又 koh 走 be7 開 hit 款形。當雞 kak 以飄 phiat e5 姿勢 an5-an5 掠著雞母 e5 頷仔頸，準備 beh 跳去雞母 e5 kha-chiah-phiaN e5 時陣，雞母若親像拚性命ui3 雞 kak e5 手頭行出來。是 an2-choaN2 雞母 beh 走離開雞 kak leh？這是足簡單 e5理由ma3，伊也 boe7 曉對雞 kak 講 beh 亦是 m7，當然只好用行動來表示伊 e5 態度。Ti7 這個時陣，雞 kak 是愈來愈勇，伊就若親像箭，koa3 飛 koa3 cheng5 jiok ti7 雞母 e5 後壁面。然後，用比前一 kai2 koh 較雄、較猛 e5 態勢跳去雞母 e5 kha-chiah-phiaN頂懸。結果如何 leh？頭tu2仔 iah想beh soan e5 雞母，這 kai2 煞完全放棄抵抗共款，將伊 e5 身軀放 hou7 低低，chhin3-chhai2 雞 kak去 ah。In koh來 e5 行為，無需要我加解說 ah，想 beh 講，但是 ma7 無需要 koh講 ah。就 ti7 這個時陣，我雄雄去想著咱人 e5 一寡代誌來。人一工到暗攏愛 kek 一個聖人 e5 面來處理生活上e5代誌，m7 是股票，就是生理，抑無就是公司 e5 種種，講 hiah 濟，結局，若 m7 是為著beh 享受戀愛開花結果這個短短e5時間，我想人是 be7 hiah-nih 仔扑拚 e5。啥物，你講我 e5 想法真亂來？講起來真歹勢，我是一個真無聊 e5 人無 m7 著，我 ti7 一開始就 ka7 你講過，ma7 ka7 你約束過。我只是ka7我想著 e5 一寡五四三 e5 代誌，完完全全來講 hou7 你知影。Ui3 chit-ma2 開始，你繼續聽我講落去，你可能會愈來愈感覺我真無聊真亂來。雖然講我 m7 是一個真巧 e5人，m7-koh 我 ma7 知影你可能會 an2-ne 看我。但是不管你 an2-choaN2 來看待我，攏是你 e5 自由，我是無法度來 ka7 你改變，kam2 m7是leh？因為我知影你絕對無可能相信講我有法度來阻止，抑是輕輕鬆鬆來左右你e5意志。你問講我 e5 意志？真歹勢，我並 m7 是一個偌有意志 e5 人。Beh an2-choaN2 講 leh，che是因為我有先尊重別人意見 e5 習慣。但是，ma7 是因為 siuN 尊重別人意見，煞 hou7 我變做講無意志共款去 ah。我足想 beh ka7 我是 an2-choaN2 失去意志 e5 故事來講 hou7 你聽，m7-koh 若 koh 講落去，咱 e5 故事就講攏 be7 煞 ah。所以，我想咱上好來繼續咱雞 kak kah 雞母 e5 話題。話 koh 講轉來，ti7 我 kah 你講話 e5 中間，你 ma7 應該會當了解，其實我也無完全喪失意志。老實講，我 ma7 無希望我是無意志 an2-ne leh 生活。所以我 beh 拜託你會記 leh 講，上少我 ma7 小可仔也有一點仔意志。",
          "Goa2 siuN7 ti7 hit khoan2 e5 chong7-hong2 chi ha7, m7 si7 kan-taN ke nia7-nia7, to7-si7 lang5 ma7 si7 e7 bin7-ang5-bah-thiau3. M7-koh chhiaN2 li2 m7-thang chhio3 goa2, ma7 m7-thang kong2 goa2 sam-pat. Goa2 si7 chiok jin7-chin leh kong2 chit toaN7 kou3-su7 hou7 li2 cho3 chham-kho2. Oe7 kong2 to3-tng2--lai5, hit chiah ke-bu2 leh, kui seng-khu choe3 chit8 thoan5, chhin-chhiuN7 oan5-choan5 sun7-hok koan5-ui kang7-khoan2, siuN7 beh chau2 tan7-si7 iu7-koh chau2 be7 khui hit khoan2 heng5. Tng ke-kak i2 phiau-phiat e5 chu-se3 an5-an5 liah8 tioh8 ke-bu2 e5 am7-a2-kun2, chun2-pi7 beh thiau3 khi3 ke-bu2 e5 kha-chiah-phiaN e5 si5-chun7, ke-bu2 na2 chhin-chhiuN7 piaN3 seN3-mia7 ui3 ke-kak e5 chhiu2-thau5 kiaN5--chhut-lai5. Si7 an2-choaN2 ke-bu2 beh chau2 li7-khui ke-kak leh? Che si7 chiok kan2-tan e5 li2-iu5 ma3, I ia7 boe7-hiau2 tui3 ke-kak kong2 beh iah si7 m7, tong-jian5 chi2-ho2 iong7 heng5-tong7 lai5 piau2-si7 I e5 thai7-tou7. Ti7 chit e5 si5-chun7, ke-kak si7 lu2 lai5 lu2 iong2, I tioh8 na2 chhin-chhiuN7 chiN3, koa3 poe koa3 cheng5 jiok ti7 ke-bu2 e5 au7-piah bin7. Jian5-au7, iong7 pi2 cheng5 chit8 kai2 koh khah hiong5, khah beng2 e5 thai3-se3 thiau3 khi3 ke-bu2 e5 kha-chiah-phiaN teng2-koan5. Kiat-ko2 ju5-ho5 leh? Thau5-tu2-a2 iah siuN7 beh soan e5 ke-bu2, chit kai2 soah oan5-choan5 hong3-khi3 te2-khong3 kang7-khoan2, chiong i e5 seng-khu pang3 hou7 ke7-ke7, chhin3-chhai2 ke-kak khi3 ah. In koh lai5 e5 heng5-ui5, bo5 su-iau3 goa2 ke kai2-soeh ah, siuN7 beh kong2, tan7-si7 ma7 bo5 su-iau3 koh kong2 ah. Tioh8 ti7 chit e5 si5-chun7, goa2 hiong5-hiong5 khi3 siuN7 tioh8 lan2 lang5 e5 chit8-koa2 tai7-chi3 lai5. Lang5 chit8 kang kau3 am3 long2 ai3 kek chit8 e5 seng3-jin5 e5 bin7 lai5 chhu2-li2 seng-oah8 siong7 e5 tai7-chi3, m7 si7 kou2-phio3, tioh8 si7 seng-li2, iah bo5 tioh8 si7 kong-si e5 chiong2-chiong2, kong2 hiah che7, kiat-kiok8, na7 m7 si7 ui7 tioh8 beh hiang2-siu7 loan5-ai3 khui-hoe kiat-ko2 chit e5 te2-te2 e5 si5-kan, goa2 siuN7 lang5 si7 be7 hiah-nih-a2 phah-piaN3 e5. SaN2-mih8, li2 kong2 goa2 e5 siuN7-hoat chin loan7 lai5? Kong2--khi2-lai5 chin phaiN2-se3, goa2 si7 chit8 e5 chin bo5-liau5 e5 lang5 bo5 m7-tioh8, goa2 ti7 chit8-khai-si2 tioh8 ka7 li2 kong2 koe3, ma7 ka7 li2 iok-sok koe3. Goa2 chi2-si7 ka7 goa2 siuN7 tioh8 e5 chit8-koa2 gou7-si3-saN e5 tai7-chi3, oan5-oan5-choan5-choan5 lai5 kong2 hou7 li2 chai-iaN2. Ui3 chit-ma2 khai-si2, li2 ke3-siok8 thiaN goa2 kong2 loh8 khi3, li2 kho2-leng5 e7 lu2 lai5 lu2 kam2-kak goa2 chin bo5-liau5 chin loan7-lai5. Sui-jian5 kong2 goa2 m7 si7 chit8 e5 chin khiau2 e5 lang5, m7-koh goa2 ma7 chai-iaN2 li2 kho2-leng5 e7 an2-ne khoaN3 goa2. Tan7-si7 put-koan2 li2 an2-choaN2 lai5 khoaN3-thai7 goa2, long2 si7 li2 e5 chu7-iu5, goa2 si7 bo5 hoat-tou7 lai5 ka7 li2 kai2-pian3, kam2 m7 si7 leh? In-ui7 goa2 chai-iaN2 li2 choat8-tui3 bo5 kho2-leng5 siong-sin3 kong2 goa2 u7 hoat-tou7 lai5 chou2-chi2, iah si7 khin-khin-sang-sang lai5 cho2-iu7 li2 e5 i3-chi3. Li2 mng7 kong2 goa2 e5 i3-chi3? Chin phaiN2-se3, goa2 peng7 m7 si7 chit8 e5 loa7 u7 i3-chi3 e5 lang5. Beh an2-choaN2 kong2 leh, che si7 in-ui7 goa2 u7 seng chun-tiong7 pat8-lang5 i3-kian3 e5 sip8-koan3. Tan7-si7, ma7 si7 in-ui7 siuN chun-tiong7 pat8-lang5 i3-kian3, soah hou7 goa2 piN3-choe3 kong2 bo5 i3-chi3 kang7-khoan2 khi3 ah. Goa2 chiok siuN7 beh ka7 goa2 si7 an2-choaN2 sit-khi3 i3-chi3 e5 kou3-su7 lai5 kong2 hou7 li2 thiaN, m7-koh na7 koh kong2 loh8 khi3, lan2 e5 kou3-su7 tioh8 kong2 long2 be7 soah ah. Sou2-i2, goa2 siuN7 lan2 siong7 ho2 lai5 ke3-siok8 lan2 ke-kak kah ke-bu2 e5 oe7-te5. Oe7 koh kong2--tng2-lai5, ti7 goa2 kah li2 kong2-oe7 e5 tiong-kan, li2 ma7 eng3-kai e7-tang3 liau2-kai2, ki5-sit8 goa2 iah bo5 oan5-choan5 song3-sit i3-chi3. Lau2-sit8 kong2, goa2 ma7 bo5 hi-bang7 goa2 si7 bo5 i3-chi3 an2-ne leh seng-oah8. Sou2-i2 goa2 beh pai3-thok li2 e7 ki3 leh kong2, siong7 chio2 goa2 ma7 sio2-khoa2-a2 iah u7 chit8-tiam2-a2 i3-chi3."
        ],
        [
          "好，咱 koh 轉來雞e5話題。雞 kak kah 雞母 ka7 世間中真現實、真 bai2 e5 觀念輸入我 e5 身軀內底了後，in 煞若無發生啥物代誌共款，繼續 ti7 粟仔埕 leh 啄米 ah。講老實話，到 hit 陣為止，我一直叫是講紅嬰仔這款物件是照父母所講 e5 共款，是 ui3 石頭縫抑是 ui3 頭殼頂生出來 e5。但是，我發覺講並無這款 e5 道理。所以，ui3 hit 陣開始了我長 koh 暗暗仔 leh chhoe7答案 e5 過程。我想你可能 ma7 臆會著，一個人偷偷仔烏白亂想 e5 結果，雖然是違反自然，但是 ma7 意外提早 hou7 我一片光明 e5 答案。我想你可能知影芎蕉 hoNh，假使講你 ka7 芎蕉囥 leh，無去 chhap 伊，當然伊 ma7 是會熟。M7-koh 你若 beh hou7 伊較早熟 leh，你會使逐工 ka7 伊 ui3 甕中提出來 hou7 日頭曝曝leh，抑無就是 ka7 香插 ti7 甕內底，來做催 hou7 伊早熟e5工課。若照 an2-ne 做落去，本底應該 3 禮拜才會熟 e5 物件，kan-taN 需要一禮拜就熟 ah。三禮拜 kah 一禮拜 e5 差別是足驚人 e5。若親像 ka7 芎蕉逼 hou7 熟 e5 過程共款，我 e5 少年時代著是經過一擺又 koh一擺反覆e5催熟過程。無管我願意抑是無願意，總是我就是經過 an2-ne 大漢成長 e5。老實講，我相信，ti7 這個世間上應該無其他親像我共款 hiah-nih 仔早熟 e5 少年 e5 存在。",
          "Ho2, lan2 koh tng2 lai5 ke e5 oe7-te5. Ke-kak kah ke-bu2 ka7 se3-kan tiong chin hian7-sit8, chin bai2 e5 koan-liam7 su-jip8 goa2 e5 seng-khu lai7-te2 liau2-au7, in soah na2 bo5 hoat-seng saN2-mih8 tai7-chi3 kang7-khoan2, ke3-siok8 ti7 chhek-a2-tiaN5 leh tok bi2 ah. Kong2 lau2-sit8-oe7, kau3 hit-chun7 ui5-chi2, goa2 it-tit8 kio3-si7 kong2 ang5-iN-a2 chit khoan2 mih8-kiaN7 si7 chiau3 pe7-bu2 sou2 kong2 e5 kang7-khoan2, si7 ui3 chioh8-thau5 phang7 iah si7 ui3 thau5-khak teng2 seN--chhut-lai5 e5. Tan7-si7, goa2 hoat-kak kong2 peng7 bo5 chit khoan2 e5 to7-li2. Sou2-i2, ui3 hit-chun7 khai-si2 liau2 goa2 tng5 koh am3-am3-a2 leh chhoe7 tap-an3 e5 koe3-theng5. Goa2 siuN7 li2 kho2-leng5 ma7 ioh e7 tioh8, chit8 e5 lang5 thau-thau-a2 ou-peh8 loan7 siuN7 e5 kiat-ko2, sui-jian5 si7 ui5-hoan2 chu7-jian5, tan7-si7 ma7 i3-goa7 the5-cha2 hou7 goa2 chit8 phiN3 kong-beng5 e5 tap-an3. Goa2 siuN7 li2 kho2-leng5 chai-iaN2 kin-chio hoNh, ka2-su2 kong2 li2 ka7 kin-chio khng3 leh, bo5 khi3 chhap I, tong-jian5 I ma7 si7 e7 sek8. M7-koh li2 na7 beh hou7 I khah cha2 sek8 leh, li2 e7-sai2 tak8-kang ka7 I ui3 ang3 tiong theh8 chhut lai5 hou7 jit8-thau5 phak8-phak8 leh, iah bo5 tioh8 si7 ka7 hiuN chhah ti7 ang3 lai7-te2, lai5 cho3 chhui hou7 I cha2-sek8 e5 khang-khoe3. Na7 chiau3 an2-ne cho3 loh8 khi3, pun2-te2 eng3-kai saN le2-pai3 chiah e7 sek8 e5 mih8-kiaN7, kan-taN su-iau3 chit8 le2-pai3 tioh8 sek8 ah. SaN le2-pai3 kah chit8 le2-pai3 e5 chha-piat si7 chiok kiaN-lang5 e5. Na2 chhin-chhiuN7 ka7 kin-chio pek hou7 sek8 e5 koe3-theng5 kang7-khoan2, goa2 e5 siau3-lian5 si5-tai7 tioh8 si7 keng-koe3 chit8 pai2 iu7-koh chit8 pai2 hoan2-hok8 e5 chhui sek8 koe3-theng5. Bo5-koan2 goa2 goan7-i3 iah si7 bo5 goan7-i3, chong2-si7 goa2 tioh8 si7 keng-koe3 an2-ne toa7-han3 seng5-tiong2 e5. Lau2-sit8 kong2, goa2 siong-sin3, ti7 chit e5 se3-kan siong7 eng3-kai bo5 ki5-thaN chhin-chhiuN7 goa2 kang7-khoan2 hiah-nih-a2 cha2-sek8 e5 siau3-lian5 e5 chun5-chai7."
        ],
        [
          "Ti7 hit kai2 真無爽快 e5 雞 kak 雞母事件了後，我又 koh 親目看著幾 kai2 類似 e5 精牲leh 親密 e5 行為。其中有一件我想我是永遠 be7 be7 記得 e5代誌，he是發生 ti7 我十三歲 e5 春天。Hit一冬，我 tu2 好順利通過中學 e5 入學考試，為著 beh 去 ka7 我考試進前拜託伊保庇，真聖 e5 神報告我考試 e5 結果，我陪阮老母去廟裡拜拜，倒轉來 e5 時發生 e5 代誌。拜過神了後，我家己一個人行 ui3 廟口頭前 e5 花園去。Hit 陣是南風花芳，春風迷人e5 好光景。Hit 款 e5 光景是除了春天以外，其他 e5 時陣所看 be7 著 e5。我是 to2 位e5人是m7？真歹勢，頭tu2仔 煞 be7 記得 ka7 你講，我是 ti7 溫暖 e5 南部出世 e5。我想你 e5 故鄉是 ti7 寒冷 e5 北部 hoNh。假使講，有一工你感覺生活 ti7 這款寒透透 e5 都市真厭，想beh chhoe7 一個 sui2-sui2 e5 所在行行 leh，我想你會當來 hit 間廟散心。當我企 ti7 hit 間廟 e5 花園頭前e5時，雄雄有兩隻鵝 ui3 我 e5 面頭前搖搖擺擺行過。我隨就想講，這兩隻鵝絕對是一隻公 e5 一隻母 e5，若m7是 an2-ne，in 無可能會 hiah-nih仔 親密 teh 行鬥陣。我臆 e5 到底是著抑是 m7 著，應該是 ai3 來做判斷 e5 時陣 ah。In兩人，m7 著 m7 著，in 兩隻鵝 an2-ne 行入來亭仔腳。其中有一隻用伊 e5 嘴來含著另外一隻e5 頷仔頸，去 hong5 含著頷仔頸 e5 hit 隻就乖乖仔 khu5 落去。Koh 再來，hit 隻 kang5 含頷仔頸 e5 就爬去khu5 leh hit 隻 e5 kha-chiah-phiaN 頂懸。但是，因為伊 e5 身軀 siuN 過大 phiang，伊 e5 動作又 koh siuN 過飯桶，所以注意 ka7 看，伊e5腳一擺 koh 一擺 ui3 鵝母 e5 kha-chiah-phiaN 頂懸 chhu 落來。你想伊攏總跋落來幾 tau3？當我發覺我應該自頭就 ka7 伊算 hou7 清楚e5時陣，伊已經 m7 知 siak 落來幾若 tau3 ah，kan-taN ui3 我開始注意 ka7 算就已經跋落來十九kai2 ah。真驚人 hoNh，看到上尾ah，chham 看 e5 人 ma7 會開始著急起來。但是，老實講，看 in leh 相好並 m7 是一件 hiah 無爽快 e5 代誌。因為，我看著 in leh 流嘴瀾，che 是真正 e5，我確確實實看著 in leh流嘴瀾，而且…",
          "Ti7 hit kai2 chin bo5 song2-khoai3 e5 ke-kak ke-bu2 su7-kiaN7 liau2-au7, goa2 iu7-koh chhin-bak8 khoaN3 tioh8 kui2 kai2 lui7-su7 e5 cheng-seN leh chhin-bit8 e5 heng5-ui5. Ki5-tiong u7 chit8 kiaN7 goa2 siuN7 goa2 si7 eng2-oan2 be7 be7 ki3-tit e5 tai7-chi3, he si7 hoat-seng ti7 goa2 chap8-saN hoe3 e5 chhun-thiN. Hit chit8 tang, goa2 tu2-ho2 sun7-li7 thong-koe3 tiong-hak8 e5 jip8-hak8 kho2-chhi3, ui7 tioh8 beh khi3 ka7 goa2 kho2-chhi3 chin3-cheng5 pai3-thok I po2-pi3, chin siaN3 e5 sin5 po3-ko3 goa2 kho2-chhi3 e5 kiat-ko2, goa2 poe5 goan2 lau7-bu2 khi3 bio7--nih pai3-pai3, to3-tng2--lai5 e5 si5 hoat-seng e5 tai7-chi3. Pai3 koe3 sin5 liau2-au7, goa2 ka-ki7 chit8 e5 lang5 kiaN5 ui3 bio7-khau2 thau5-cheng5 e5 hoe-hng5 khi3. Hit-chun7 si7 lam5-hong hoe-phang, chhun-hong be5-lang5 e5 ho2 kong-keng2. Hit khoan2 e5 kong-keng2 si7 tu5-liau2 chhun-thiN i2-goa7, ki5-thaN e5 si5-chun7 sou2 khoaN3 be7 tioh8 e5. Goa2 si7 to2-ui7 e5 lang5 si7 m7? Chin phaiN2-se3, thau5-tu2-a2 soah be7 ki3-tit ka7 li2 kong2, goa2 si7 ti7 un-loan2 e5 lam5-pou7 chhut-si3 e5. Goa2 siuN7 li2 e5 kou3-hiong si7 ti7 han5-leng2 e5 pak-pou7 hoNh. Ka2-su2 kong2, u7 chit8 kang li2 kam2-kak seng-oah8 ti7 chit khoan2 koaN5-thau3-thau3 e5 tou-chhi7 chin ia3, siuN7 beh chhoe7 chit8 e5 sui2-sui2 e5 sou2-chai7 kiaN5-kiaN5 leh, goa2 siuN7 li2 e7-tang3 lai5 hit keng bio7 san3-sim. Tng goa2 khia7 ti7 hit keng bio7 e5 hoe-hng5 thau5-cheng5 e5 si5, hiong5-hiong5 u7 nng7 chiah go5 ui3 goa2 e5 bin7 thau5-cheng5 io5-io5-pai2-pai2 kiaN5 koe3. Goa2 sui5 tioh8 siuN7 kong2, chit nng7 chiah go5 choat8-tui3 si7 chit8 chiah kang--e5 chit8 chiah bu2--e5, na7 m7 si7 an2-ne, in bo5 kho2-leng5 e7 hiah-nih-a2 chhin-bit8 teh kiaN5 tau3-tin7. Goa2 ioh e5 tau3-te2 si7 tioh8 iah si7 m7-tioh8, eng3-kai si7 ai3 lai5 choe3 phoaN3-toaN7 e5 si5-chun7 ah. In nng7 lang5, m7-tioh8 m7-tioh8, in nng7 chiah go5 an2-ne kiaN5 jip8 lai5 teng5-a2-kha. Ki5-tiong u7 chit8 chiah iong7 I e5 chhui3 lai5 kam5 tioh8 leng7-goa7 chit8 chiah e5 am7-a2-kun2, khi3 hong5 kam5 tioh8 am7-a2-kun2 e5 hit chiah to7 koai-koai-a2 khu5--loh8-khi3. Koh-chai3 lai5, hit chiah kang5 kam5 am7-a2-kun2 e5 to7 peh khi3 khu5 leh hit chiah e5 kha-chiah-phiaN teng2-koan5. Tan7-si7, in-ui7 I e5 seng-khu siuN koe3 toa7 phiang, I e5 tong7-chok iu7-koh siuN koe3 png7-thang2, sou2-i2 chu3-i3 ka7 khoaN3, I e5 kha chit8 pai2 koh chit8 pai2 ui3 go5-bu2 e5 kha-chiah-phiaN teng2-koan5 chhu--loh8-lai5. Li2 siuN7 I long2-chong2 poah8 loh8 lai5 kui2 tau3 ? Tng goa2 hoat-kak goa2 eng3-kai chu7-thau5 tioh8 ka7 I sng3 hou7 chheng-chho2 e5 si5-chun7, I i2-keng m7 chai siak loh8 lai5 kui2 na7 tau3 ah, kan-taN ui3 goa2 khai-si2 chu3-i3 ka7 sng3 to7 i2-keng poah8 loh8 lai5 chap8-kau2 kai2 ah. Chin kiaN-lang5 hoNh, khoaN3 kau3 siong7 boe2 ah, chham khoaN3 e5 lang5 ma7 e7 khai-si2 tioh8-kip--khi2-lai5. Tan7-si7, lau2-sit8 kong2, khoaN3 in leh siong-ho2 peng7 m7 si7 chit8 kiaN7 hiah bo5 song2-khoai3 e5 tai7-chi3. In-ui7, goa2 khoaN3 tioh8 in leh lau5 chhui3-noa7, che si7 chin-chiaN3 e5, goa2 khak-khak-sit8-sit8 khoaN3 tioh8 in leh lau5 chhui3-noa7, ji5-chhiaN2...."
        ],
        [
          "而且，我ma7 會當 ka7 koh 較精彩浸 ti7 戀愛中結合 e5 iah8 仔 e5 情形來講 hou7 lin2 聽。Che是發生 ti7 我初中二年 tu2 仔 beh 結束hit冬，也就是我十五歲 hit 陣 e5 早春。有一工，我 ti7 音樂室 leh 彈 piano，ui3 扑開 e5 窗仔門飛--入來有真 sui2 e5 翼 e5 iah8仔，m7知是 an2-choaN2，iah8 仔 choaN5 飛落來停ti7離我e5手無偌遠 e5 keyboard 頂懸。Tu2仔 好想 beh 用手 ka7 伊 sng2 一下e5時陣，我才發現伊並 m7 是 kan-taN一隻 nia7-nia7，所以我 choaN5 手擋 tiau5 無去 ka7 摸。當然，in兩隻若親像去 hou7 釘仔釘 tiau5 leh共款，黏 kah an5-an5-an5。而且，ma7 親像人 lim 酒醉共款，haiN3 來haiN3 去。就ti7這個時陣，我 e5 心肝內原本憐憫 e5心煞去 hou7 殘忍 e5 心來取代。聽 hou7 清楚，其實我這個人 ui3 少年時代開始到青年時代會當講無啥同情心。暴力若親像就是我 e5 化身共款，會當破壞 e5 我絕對想辦法 ka7 伊破壞。Che 是因為 ti7 我 e5 心肝內產生了一種反叛 e5 意識，這個意識來左右著我 e5 行為。我想 chit-ma2 我也相信制約歸個宇宙 e5 大道理---矛盾律，絕對無可能 ka7 我排除 ti7 外口。所以本底我 e5 性情是較軟弱 e5，結果我所表現出來 e5 行為顛倒攏是殘忍 koh tang3-sng。我做一件真無應該做 e5 代誌ah。我 ka7 hit 兩隻 boe7 記得 thang 飛、放棄性命 e5 iah8 仔掠起來，續落去，你想我 an2-choaN2 piN3？假使講雷公打到頭殼頂懸 ma7 無可能會分開hit 兩隻 iah8仔，我硬死想beh用手 ka7 in來拆分開。本底我叫是講 che 是一件簡單e5工課，但是想be7到較an2-choaN2 ka7 in giu2 攏無法度 ka7 in 拆分開。所以我只好運氣用 koh 較濟 e5力來 ka7 in giu2，上尾仔 in 才 hou7 我來 ka7 拆分開。Koh來，我ka7 in 囥 ti7 piano e5 keyboard 頂懸，我想講 in差不多是會飛走才著。但是，事實 kah我想 e5 完全倒 peng2，in 不但無飛走，顛倒 koh 再用 in無 saN2 四配小小 e5 身軀 kah大大 e5 翼仔，搖搖 haiN3-haiN3 e5 互相 koh鬥陣。你感覺講我看著這款 e5 情形可能會採取啥物 款 e5 手段來對待 in leh？Ka7 in扑 hou7 死？我才無 hiah 憨 leh。我也m7是講 m7 知 beh an2-choaN2 真正來苦毒人，苦毒人 m7 是 ka7 判死刑，是 tauh8-tauh8仔 用各種 e5 方法來 ka7 伊刑求，kam2 m7 是 leh。所以，我ka7 hit 兩隻 iah8 仔掠起來，一隻掠 ti7 正手、一隻掠ti7 倒手，然後，ka7 in兩隻向兩個完全倒 peng2 e5 方向懸懸tan3 去。我殘忍而且ai3 kang5 chhong3-khang e5心態就 ti7 chia 發揮到上懸 e5 境界。我這個人真正是有到烏白亂來，只要是無照理出牌 e5 代誌，我攏有可能做會出來。所以你ai3 特別注意我這點。上尾 hit 兩隻 iah8 仔 有 koh 飛鬥陣無是m7？當然 in 是頭眩目暗，也是醉茫茫共款，以向懸 tan3 出去 e5 hit 個空間為中心，一直 ti7 hit 內底 seh8 箍仔，互相拚命 leh 走 chhoe7 失散 e5 另外一半。但是，運命煞 ka7 in 牽引愈來愈遠 e5 兩 e5 極端 e5 方向。然後，in 若親像 ti7 共一個時陣 ui3 酒醉中清醒起來共款，雄雄向倒 peng2 e5 方向遠遠 e5 飛去。我想ti7 這個曠闊 e5 世界中，in這世人攏無可能有 koh 再相見面 e5 機會ah。",
          "Ji5-chhiaN2, goa2 ma7 e7-tang3 ka7 koh khah cheng-chhai2 chim3 ti7 loan5-ai3 tiong kiat-hap8 e5 iah8-a2 e5 cheng5-heng5 lai5 kong2 hou7 lin2 thiaN. Che si7 hoat-seng ti7 goa2 chhou-tiong ji7-ni5 tu2-a2 beh kiat-sok hit tang, ia7 tioh8 si7 goa2 chap8-gou7 hoe3 hit-chun7 e5 cha2-chhun. U7 chit8 kang, goa2 ti7 im-gak8-sek leh toaN5 piano, ui3 phah-khui e5 thang-a2-mng5 poe--jip8-lai5 u7 chin sui2 e5 sit e5 iah8-a2, m7 chai si7 an2-choaN2, iah8-a2 choaN5 poe loh8 lai5 theng5 ti7 li7 goa2 e5 chhiu2 bo5 loa7 hng7 e5 keyboard teng2-koan5. Tu2-a2 ho2 siuN7 beh iong7 chhiu2 ka7 I sng2 chit8 leh e5 si5-chun7, goa2 chiah hoat-hian7 I peng7 m7 si7 kan-taN chit8 chiah nia7-nia7, sou2-i2 goa2 choaN5 chhiu2 tong3 tiau5 bo5 khi3 ka7 bong. Tong-jian5, in nng7 chiah na2 chhin-chhiuN7 khi3 hou7 teng-a2 teng3 tiau5 leh kang7-khoan2, liam5 kah an5-an5-an5. Ji5-chhiaN2, ma7 chhin-chhiuN7 lang5 lim-chiu2-chui3 kang7-khoan2, haiN3 lai5 haiN3 khi3. Tioh8 ti7 chit e5 si5-chun7, goa2 e5 sim-koaN lai7 goan5-pun2 lian5-bin2 e5 sim soah khi3 hou7 chan5-jim2 e5 sim lai5 chhu2-tai7. ThiaN hou7 chheng-chho2, ki5-sit8 goa2 chit e5 lang5 ui3 siau3-lian5 si5-tai7 khai-si2 kau3 chheng-lian5 si5-tai7 e7-tang3 kong2 bo5 saN2 tong5-cheng5-sim. Pok8-lek8 na2 chhin-chhiuN7 tioh8 si7 goa2 e5 hoa3-sin kang7-khoan2, e7-tang3 pho3-hoai7 e5 goa2 choat8-tui3 siuN7 pan7-hoat ka7 I pho3-hoai7. Che si7 in-ui7 ti7 goa2 e5 sim-koaN lai7 san2-seng liau2 chit8 chiong2 hoan2-phoan3 e5 i3-sek, chit e5 i3-sek lai5 cho2-iu7 tioh8 goa2 e5 heng5-ui5. Goa2 siuN7 chit-ma2 goa2 ia7 siong-sin3 che3-iok kui-e5 u2-tiu7 e5 toa7 to7-li2---mau5-tun2-lut8, choat8-tui3 bo5 kho2-leng5 ka7 goa2 pai5-tu5 ti7 goa7-khau2. Sou2-i2 pun2-te2 goa2 e5 seng3-cheng5 si7 khah loan2-jiok8 e5, kiat-ko2 goa2 sou2 piau2-hian7--chhut-lai5 e5 heng5-ui5 tian-to3 long2 si7 chan5-jim2 koh tang3-sng. Goa2 cho3 chit8 kiaN7 chin bo5 eng3-kai cho3 e5 tai7-chi3 ah. Goa2 ka7 hit nng7 chiah boe7 ki3-tit thang poe, hong3-khi3 seN3-mia7 e5 iah8-a2 liah8--khi2-lai5, soa3--loh8-khi3, li2 siuN7 goa2 an2-choaN2 piN3? Ka2-su2 kong2 lui5-kong phah kau3 thau5-khak teng2-koan5 ma7 bo5 kho2-leng5 e7 hun-khui hit nng7 chiah iah8-a2, goa2 nge7-si2 siuN7 beh iong7 chhiu2 ka7 in lai5 thiah hun-khui. Pun2-te2 goa2 kio3-si7 kong2 che si7 chit8 kiaN7 kan2-tan e5 khang-khoe3, tan7-si7 siuN7 be7 kau3 khah an2-choaN2 ka7 in giu2 long2 bo5 hoat-tou7 ka7 in thiah hun-khui. Sou2-i2 goa2 chi2-ho2 un7-khi3 iong7 koh-khah che7 e5 lat8 lai5 ka7 in giu2, siong7 boe2-a2 in chiah hou7 goa2 lai5 ka7 thiah hun-khui. Koh lai5, goa2 ka7 in khng3 ti7 piano e5 keyboard teng2-koan5, goa2 siuN7 kong2 in chha-put-to si7 e7 poe-chau2 chiah tioh8. Tan7-si7, su7-sit8 kah goa2 siuN7 e5 oan5-choan5 to3-peng2, in put-tan7 bo5 poe-chau2, tian-to3 koh chai3 iong7 in bo5 saN2 su3-phoe3 sio2-sio2 e5 seng-khu kah toa7-toa7 e5 sit-a2, io5-io5-haiN3-haiN3 e5 hou7-siong koh tau3-tin7. Li2 kam2-kak kong2 goa2 khoaN3 tioh8 chit khoan2 e5 cheng5-heng5 kho2-leng5 e7 chhai2-chhu2 saN2-mih8 khoan2 e5 chhiu2-toaN7 lai5 tui3-thai7 in leh? Ka7 in phah hou7 si2? Goa2 chiah bo5 hiah gong7 leh. Goa2 ia7 m7 si7 kong2 m7 chai beh an2-choaN2 chin-chiaN3 lai5 khou2-tok8 lang5, khou2-tok8 lang5 m7 si7 ka7 phoaN3 si2-heng5, si7 tauh8-tauh8-a2 iong7 kok-chiong2 e5 hong-hoat lai5 ka7 I heng5-kiu5, kam2 m7 si7 leh. Sou2-i2, goa2 ka7 hit nng7 chiah iah8-a2 liah8--khi2-lai5, chit8 chiah liah8 ti7 chiaN3-chhiu2, chit8 chiah liah8 ti7 to3-chhiu2, jian5-au7, ka7 in nng7 chiah hiong3 nng7 e5 oan5-choan5 to3-peng2 e5 hong-hiong3 koan5-koan5 tan3 khi3. Goa2 chan5-jim2 ji5-chhiaN2 ai3 kang5 chhong3-khang e5 sim-thai7 tioh8 ti7 chia hoat-hui kau3 siong7 koan5 e5 keng2-kai3. Goa2 chit e5 lang5 chin-chiaN3 si7 u7 ka3 ou-peh8 loan7 lai5, chi2-iau3 si7 bo5 chiau3-li2-chhut-pai5 e5 tai7-chi3, goa2 long2 u7 kho2-leng5 cho3 e7 chhut--lai5. Sou2-i2 li2 ai3 tek8-piat chu3-i3 goa2 chit tiam2. Siong7 be2 hit nng7 chiah iah8-a2 u7 koh poe tau3-tin7 bo5 si7 m7? Tong-jian5 in si7 thau5-hin5-bak8-am3, ia7 si7 chui3-bong5-bong5 kang7-khoan2, i2 hiong3 koan5 tan3--chhut-khi3 e5 hit e5 khong-kan ui5 tiong-sim, it-tit8 ti7 hit lai7-te2 seh8 khou-a2, hou7-siong piaN3-mia7 leh chau2-chhoe7 sit-soaN3 e5 leng7-goa7 chit8-poaN3. Tan7-si7, un7-mia7 soah ka7 in khan-in2 lu2 lai5 lu2 hng7 e5 nng7 e5 kek8-toan e5 hong-hiong3. Jian5-au7, in na2 chhin-chhiuN7 ti7 kang7 chit8 e5 si5-chun7 ui3 chiu2-chui3 tiong chheng-chheN2--khi2-lai5 kang7-khoan2, hiong5-hiong5 hiong3 to3-peng2 e5 hong-hiong3 hng7-hng7 e5 poe--khi3. Goa2 siuN7 ti7 chit e5 khong3-khoah e5 se3-kai3 tiong, in chit-si3-lang5 long2 bo5 kho2-leng5 u7 koh chai3 saN kiN3-bin7 e5 ki-hoe7 ah."
        ],
        [
          "我可能講 siuN 濟 iah8 仔 e5 故事 ah。我原本想beh小可來講 koh 較熱 e5 豬 e5 代誌、koh 較猛 e5 牛 e5 故事、抑是 koh 較心適 e5 蛇 e5 情形來 hou7 你聽。但是，chit-ma2 iah 是mai3 講好 ah。若是你 ai3 聽，我相信我有法度就各種無共e5生物一項一項仔來講 hou7 你了解。譬如講 niu5 仔，…我想也是 ti7 chia 擋起來好ah，我真正是畫虎 lan7 畫 siuN 過頭仔。假使講，我若是 ka7 我某一工、抑是某一分鐘所看著、所聽著、ah 是所想著 e5 大小項代誌，一條一條來講落去，恐驚會 ai3 開三個月 e5 時間才講會了。我是無 hiah濟 e5 時間。我相信你 ma7 是無 hiah 閒才著。所以，為著beh ka7 我 e5 愛情故事用較簡單、較重點式 e5 方法來講，我是想 kah 強 beh起痟 ah。",
          "Goa2 kho2-leng5 kong2 siuN-che7 iah8-a2 e5 kou3-su7 ah. Goa2 goan5-pun2 siuN7 beh sio2-khoa2 lai5 kong2 koh khah jiat8 e5 ti e5 tai7-chi3, koh khah beng2 e5 gu5 e5 kou3-su7, iah si7 koh khah sim-sek e5 choa5 e5 cheng5-heng5 lai5 hou7 li2 thiaN. Tan7-si7, chit-ma2 iah si7 mai3 kong2 ho2 ah. Na7 si7 li2 ai3 thiaN, goa2 siong-sin3 goa2 u7 hoat-tou7 chiu7 kok-chiong2 bo5 kang7 e5 seng-but8 chit8 hang7 chit8 hang7 a2 lai5 kong2 hou7 li2 liau2-kai2. Phi3-ju5 kong2 niu5-a2,...goa2 siuN7 ia7 si7 ti7 chia tong3--khi2-lai5 ho2 ah, goa2 chin-chiaN3 si7 oe7-hou2-lan7 oe7 siuN koe3-thau5 a2. Ka2-su2 kong2, goa2 na7 si7 ka7 goa2 bou2 chit8 kang, iah si7 bou2 chit8 hun-cheng sou2 khoaN3 tioh8, sou2 thiaN tioh8, ah si7 sou2 siuN7 tioh8 e5 toa7-sio2 hang7 tai7-chi3, chit8 tiau5 chit8 tiau5 lai5 kong2--loh8-khi3, khiong2-kiaN e7 ai3 khai saN ko3 goeh8 e5 si5-kan chiah kong2 e7 liau2. Goa2 si7 bo5 hiah che7 e5 si5-kan. Goa2 siong-sin3 li2 ma7 si7 bo5 hiah eng5 chiah tioh8. Sou2-i2, ui7 tioh8 beh ka7 goa2 e5 ai3-cheng5 kou3-su7 iong7 khah kan2-tan, khah tiong7-tiam2-sek e5 hong-hoat lai5 kong2, goa2 si7 siuN7 kah kiong5-beh khi2-siau2 ah."
        ],
        [
          "我ka7無啥重要 e5 代誌講 siuN 濟 ah。其實，我想 beh 講 hou7 你聽 e5 是 tui3 chit-ma2 開始。Ti7 beh 正式開講進前，無論如何，我需要 koh 再講一件細項 e5 代誌。",
          "Goa2 ka7 bo5 siaN2 tiong7-iau3 e5 tai7-chi3 kong2 siuN-che7 ah. Ki5-sit8, goa2 siuN7 beh kong2 hou7 li2 thiaN e5 si7 tui3 chit-ma2 khai-si2. Ti7 beh cheng3-sek khai-kang2 chin3-cheng5, bo5-lun7 ju5-ho5, goa2 su-iau3 koh chai3 kong2 chit8 kiaN7 se3-hang7 e5 tai7-chi3."
        ],
        [
          "二",
          "Ji7"
        ],
        [
          "Ti7一開始我已經講過，我 kan-taN 想 beh 戀愛。而且，一心一意做戀愛e5夢。戀愛若親像是我唯一 e5 向望。像我這款 e5 chhit-tho5仔 本底著無可能有啥物 理想、抑是希望。Tui3 一般人來講，in 所追求 e5 好名聲、成就、抑是財富…等等，我是 koh較無可能去考慮過。Tiam3 我 e5 心肝內 kan-taN 想 beh an5-an5 ka7 我所日思夜夢 e5 hit e5 查某囡仔抱 ti7 我 e5 胸坎內底。是，he 是我真正唯一 e5 想法。Chit-ma2 我 ma7 是 an2-ne想。Ah，我所心愛 e5 查某囡仔，我想 beh 用我 e5 手 an5-an5 來 ka7 你攬 tiau5 leh，將你若親像糖蜜 e5 嘴唇含 leh，然後，ti7 我e5身軀 kah 你 e5 身軀合做一個 e5 時陣，「我」這個概念才頭一 kai2 會當完全體現出來。這款 e5 想法若 ti7 我 e5 心肝內 puh 芽，伊著會真緊 e5 速度來成長，無偌久了後，伊就會ti7我e5身軀內釘根。你 kam2 會當相信，ti7 這個世間上，有我這款痟豬哥 leh？M7-koh，我自細漢就一直向望家己會當做一個痟人，當然這是無啥物thang 好臭toaN7，但是我亦是感覺 tui3 家己真滿足。是 an2-choaN2 我會變做這款e5人，我想誠巧 e5 你應該無須要我 koh 加無采嘴舌，自頭到尾 koh 說明一 kai2 hou7 你聽，ui3 頭tu2仔 我講我少年時代e5故事內底，我想你差不多有一個底才著。你講我足無聊是 m7？但是，我感覺咱人e5 思想抑是感情e5發生 kah 進展，其實攏是ui3 無聊、幼稚、抑是細項代誌開始 e5。而且，對每一個人來講，支配 in 一世人真正重要 e5 細項代誌又 koh 隨人無共有真大 e5 差別。若照 an2-ne 講起來，我 ui3 我 e5 世界中來提出一套 kah 著我 e5 血 kah 我 e5 肉 e5 思考體系，ma7 m7是無可能 e5，kam2 m7 是leh？",
          "Ti7 chit8-khai-si2 goa2 i2-keng kong2 koe3, goa2 kan-taN siuN7 beh loan5-ai3. Ji5-chhiaN2, it-sim-it-i3 cho3 loan5-ai3 e5 bang7. Loan5-ai3 na2-chhin-chhiuN7 si7 goa2 ui5-it e5 ng3-bang7. ChhiuN7 goa2 chit khoan2 e5 chhit-tho5-a2 pun2-te2 tioh8 bo5 kho2-leng5 u7 saN2-mih8 li2-siong2, iah si7 hi-bang7. Tui3 it-poaN lang5 lai5 kong2, in sou2 tui-kiu5 e5 ho2 mia5-siaN, seng5-chiu7, iah si7 chai5-hu3......teng2-teng2, goa2 si7 koh khah bo5 kho2-leng5 khi3 kho2-lu7 koe3. Tiam3 goa2 e5 sim-koaN lai7 kan-taN siuN7 beh an5-an5 ka7 goa2 sou2 jit8-su-ia7-bang7 e5 hit e5 cha-bou2 gin2-a2 pho7 ti7 goa2 e5 heng-kham2 lai7-te2. Si7, he si7 goa2 chin-chiaN3 ui5-it e5 siuN7-hoat. Chit-ma2 goa2 ma7 si7 an2-ne siuN7. Ah, goa2 sou2 sim-ai3 e5 cha-bou2 gin2-a2, goa2 siuN7 beh iong7 goa2 e5 chhiu2 an5-an5 lai5 ka7 li2 lam2 tiau5 leh, chiong li2 na2 chhin-chhiuN7 thng5-bit8 e5 chhui3-tun5 kam5 leh, jian5-au7, ti7 goa2 e5 seng-khu kah li2 e5 seng-khu hap8 cho3 chit8 e5 e5 si5-chun7, “goa2” chit e5 khai3-liam7 chiah thau5 chit8 kai2 e7-tang3 oan5-choan5 the2-hian7--chhut-lai5. Chit khoan2 e5 siuN7-hoat na7 ti7 goa2 e5 sim-koaN lai7 puh-ge5, I tioh8 e7 chin kin2 e5 sok-tou7 lai5 seng5-tiong2, bo5 loa7 ku2 liau2-au7, I tioh8 e7 ti7 goa2 e5 seng-khu lai7 teng3-kin. Li2 kam2 e7-tang3 siong-sin3, ti7 chit e5 se3-kan siong7, u7 goa2 chit khoan2 siau2 ti-ko leh? M7-koh, goa2 chu7 se3-han3 tioh8 it-tit8 ng3-bang7 ka-ki7 e7-tang3 cho3 chit8 e5 siau2-lang5, tong-jian5 che si7 bo5 saN2-mih8 thang ho2 chhau3-toaN7, tan7-si7 goa2 iah si7 kam2-kak tui3 ka-ki7 chin boan2-chiok. Si7 an2-choaN2 goa2 e7 pian3-cho3 chit khoan2 e5 lang5, goa2 siuN7 chiaN5 khiau2 e5 li2 eng3-kai bo5 su-iau3 goa2 koh ke bo5-chhai2 chhui3-chih8, chu7-thau5-kau3-boe2 koh soat-beng5 chit8 kai2 hou7 li2 thiaN, ui3 thau5-tu2-a2 goa2 kong2 goa2 siau3-lian5 si5-tai7 e5 kou3-su7 lai7-te2, goa2 siuN7 li2 chha-put-to u7 chit8 e5 te2 chiah tioh8. Li2 kong2 goa2 chiok bo5-liau5 si7 m7? Tan7-si7, goa2 kam2-kak lan2 lang5 e5 su-siong2 iah si7 kam2-cheng5 e5 hoat-seng kah chin3-tian2, ki5-sit8 long2 si7 ui3 bo5-liau5, iu3-ti7, iah si7 se3-hang7 tai7-chi3 khai-si2 e5. Ji5-chhiaN2, tui3 mui2 chit8 e5 lang5 lai5 kong2, chi-phoe3 in chit8-si3-lang5 chin-chiaN3 tiong7-iau3 e5 se3-hang7 tai7-chi3 iu7-koh sui5 lang5 bo5-kang7 u7 chin toa7 e5 chha-piat8. Na7 chiau3 an2-ne kong2--khi2-lai5, goa2 ui3 goa2 e5 se3-kai3 tiong lai5 the5-chhut chit8 tho3 kah tioh8 goa2 e5 hoeh kah goa2 e5 bah e5 su-kho2 the2-he7, ma7 m7 si7 bo5 kho2-leng5 e5, kam2 m7 si7 leh?"
        ],
        [
          "我真正足向望有一個愛人。所以，我 e5心情真痛苦，我 e5 khi2-mou是痟痟無啥正常。每一暗，我 beh 睏進前，我攏會唸講：「愛人ah，好睏 loh8。」才睏。當然因為無這個人，所以我無法度叫出伊 e5 名來，che是小可無 采 e5 所在。而且，有時 ti7 半暝醒起來e5時陣，ti7 我 e5 心肝內底一定有愛人 e5 形影走出來。雖然，我 m7 bat 伊，但是，伊一定攏會保持伊聖女般 e5 笑容企 ti7 我 e5 面頭前。Ti7 這個時陣，我一定攏會用真虔誠 e5 心情來 ka7 目珠 kheh 起來，因為我感覺講，愛人 e5 姿容實在是足成觀音菩薩，ti7 伊 e5 身軀邊，我定定會當看著若親像神明共款 e5 光環。然後，我會 ka7 我 e5 雙手 chhng 出來，an5-an5 e5 將伊攬 leh，大聲喝出，ah！我所愛 e5 查某囡仔！Ti7 這個世界中我上合意 e5 人！我想 beh 用我充滿熱情e5嘴唇去 chim 你，用我滿腹 e5 愛意來 ka7 我 e5 愛人攬tiau5 leh，我 e5 胸坎 ma7 因為熱情過度，強 beh 火燒起來。對伊思慕 e5 心情 chham目屎 ma7 強 beh 流出來ah。",
          "Goa2 chin-chiaN3 chiok ng3-bang7 u7 chit8 e5 ai3-jin5. Sou2-i2, goa2 e5 sim-cheng5 chin thong3-khou2, goa2 e5 khi2-mou si7 siau2-siau2 bo5 siaN2 cheng3-siong5. Mui2 chit8 am3, goa2 beh khun3 chin3-cheng5, goa2 long2 e7 liam7 kong2: “Ai3-jin5 ah, ho2 khun3 loh8.” chiah khun3. Tong-jian5 in-ui7 bo5 chit e5 lang5, sou2-i2 goa2 bo5 hoat-tou7 kio3 chhut I e5 mia5 lai5, che si7 sio2-khoa2 bo5 chhai2 e5 sou2-chai7. Ji5-chhiaN2, u7 si5 ti7 poaN3-me5 chheN2--khi2-lai5 e5 si5-chun7, ti7 goa2 e5 sim-koaN lai7-te2 it-teng7 u7 ai3-jin5 e5 heng5-iaN2 chau2--chhut-lai5. Sui-jian5, goa2 m7 bat I, tan7-si7, I it-teng7 long2 e7 po2-chhi5 I seng3-lu2 poaN e5 chhio3-iong5 khia7 ti7 goa2 e5 bin7-thau5-cheng5. Ti7 chit e5 si5-chun7, goa2 it-teng7 long2 e7 iong7 chin khian5-seng5 e5 sim-cheng5 lai5 ka7 bak8-chiu kheh--khi2-lai5, in-ui7 goa2 kam2-kak kong2, ai3-jin5 e5 chu-iong5 sit8-chai7 si7 chiok seng5 koan-im-phou5-sat, ti7 I e5 seng-khu piN, goa2 tiaN7-tiaN7 e7-tang3 khoaN3 tioh8 na2 chhin-chhiuN7 sin5-beng5 kang7-khoan2 e5 kng-khoan5. Jian5-au7, goa2 e7 ka7 goa2 e5 siang-chhiu2 chhng--chhut-lai5, an5-an5 e5 chiong I lam2 leh, toa7-siaN hoah chhut, ah! Goa2 sou2 ai3 e5 cha-bou2 gin2-a2! Ti7 chit e5 se3-kai3 tiong goa2 siong7 kah-i3 e5 lang5! Goa2 siuN7 beh iong7 goa2 chhiong-boan2 jiat8-cheng5 e5 chhui3-tun5 khi3 chim li2, iong7 goa2 moa2-pak e5 ai3-i3 lai5 ka7 goa2 e5 ai3-jin5 lam2 tiau5 leh, goa2 e5 heng-kham2 ma7 in-ui7 jiat8-cheng5 koe3-tou7, kiong5-beh hoe2 sio--khi2-lai5. Tui3 I su-bou7 e5 sim-cheng5 chham bak8-sai2 ma7 kiong5-beh lau5--chhut-lai5 ah."
        ],
        [
          "真失禮，無張無持中我煞失態 ah。但是，我 e5 胸坎到chit-ma2 ma7若親像強 beh pit 開共款。你 ma7 知影我 e5 腳筋 kah 手筋 ma7 親像 kiu3 筋共款，一直 chhoah boe7 停。因為是你，我才會面皮 hiah 厚，講 hiah-nih 仔濟。若是換做別人，我絕對無可能有心情講這款話來。因為 ti7 你 e5 面頭前，我 be7 足掛意我家己 e5 形象。請你了解，一直到今，我 m7 bat 講 ka7 真正 e5 家己完完全全表現出來。但是你，善良koh單純 e5 你，請你無論如何一定愛了解我。我是cheng牲。若講聖賢 e5 路是咱人應該行 e5 路，我分明是行m7著路 ah。所以，請你 ka7 我看無起。但是請你 m7-thang 來笑我，總是牲牲是會 sai2 來ka7 伊看無起，但是ma7 be7 使來 ka7 恥笑。Koh 再講 che ma7 m7 是啥物好 thang 恥笑 e5 代誌。有關這點，我 teh 想，假使咱這個地球若 koh 一kai2 回復著充滿牲牲e5時代就好 loh8。請你 m7-thang 受氣，我並 m7 是希望人類來絕種。我 e5 意思是講，我希望咱會使來 ka7 咱 chit-ma2 所慣勢 e5 生活方式 kah 文化素養來 ka7 放sat，一切回復到上古早e5野蠻狀態來 koh 開始。我來舉一個實際 e5 例，譬如講，有 e5 人m7是為著 beh 保暖來ha5 phoaN7 巾，in是為著 beh 展 in 開幾百箍買e5物件，所以才 ka7 ha5 ti7 肩胛頭。對這款 e5 代誌，我是足 chi3-chan3 be7 tiau5。只要你注意 ka7 看，你就知影講，hit 條 phoaN7 巾根本就無發揮著伊 e5 功能。因為伊m7是 ha5 ti7 頷仔頸頂懸，顛倒是 haiN3 ti7 肩胛頭。你若看著這款 e5 情形，你敢會當攏無啥反應 leh？我是強 beh 吐出來。另外，我 ma7 足擋 boe7 tiau5 la-ji2-ou3 ，m7管你是行 ti7 街仔路，抑是 ti7 厝內leh 歇睏，伊不斷向你 e5 耳仔衝過來 e5 聲音，你 kam2 擋會 tiau5？我是真正 chi3-chan3 be7 tiau5。對我來講，人 ti7 這款 e5 環境中生活竟然 iau2 koh 無起痟，實在是無法度相信。我若 koh ti7 這個都市加 toa3 兩冬，我心內誠清楚，我絕對是會起痟 e5。所以，我想差不多 koh 過一冬了後，亦就是講，ti7我 iau2 未起痟進前，我 beh 搬轉去庄腳生活。假使講，tiam3 庄腳 ui3 透早到暗暝攏iah是聽會著 la-ji2-ou3 e5 聲音時 beh an2-choaN2？當然，我會 koh 重搬厝。若是新 e5所在亦是共款 leh？你不如講若是我 e5 頭殼頂懸攏是 la-ji2-ou3 e5 聲音時 beh an2-choaN2？若真正是這款 e5 情形發生，我想 m7 免講，我一定是會起痟 e5。",
          "Chin sit-le2, bo5-tiuN-bo5-ti5 tiong goa2 soah sit-thai7 ah. Tan7-si7, goa2 e5 heng-kham2 kau3 chit-ma2 ma7 na2 chhin-chhiuN7 kiong5-beh pit khui kang7-khoan2. Li2 ma7 chai-iaN2 goa2 e5 kha-kin kah chhiu2-kin ma7 chhin-chhiuN7 kiu3-kin kang7-khoan2, it-tit8 chhoah boe7 theng5. In-ui7 si7 li2, goa2 chiah e7 bin7-phoe5 hiah kau7, kong2 hiah-nih-a2 che7. Na7 si7 oaN7 cho3 pat8-lang5, goa2 choat8-tui3 bo5 kho2-leng5 u7 sim-cheng5 kong2 chit khoan2 oe7 lai5. In-ui7 ti7 li2 e5 bin7-thau5-cheng5, goa2 be7 chiok koa3-i3 goa2 ka-ki7 e5 heng5-siong7. ChhiaN2 li2 liau2-kai2, it-tit8 kau3 taN, goa2 m7 bat kong2 ka7 chin-chiaN3 e5 ka-ki7 oan5-oan5-choan5-choan5 piau2-hian7--chhut-lai5. Tan7-si7 li2, sian7-liong5 koh tan-sun5 e5 li2, chhiaN2 li2 bo5-lun7 ju5-ho5 it-teng7 ai3 liau2-kai2 goa2. Goa2 si7 cheng-seN. Na7 kong2 seng3-hian5 e5 lou7 si7 lan2 lang5 eng3-kai kiaN5 e5 lou7, goa2 hun-beng5 si7 kiaN5 m7 tioh8 lou7 ah. Sou2-i2, chhiaN2 li2 ka7 goa2 khoaN3 bo5-khi2. Tan7-si7 chhiaN2 li2 m7-thang lai5 chhio3 goa2, chong2-si7 cheng-seN si7 e7-sai2 lai5 ka7 I khoaN3 bo5-khi2, tan7-si7 ma7 be7-sai2 lai5 ka7 thi2-chhio3. Koh chai3 kong2 che ma7 m7 si7 saN2-mih8 ho2 thang thi2-chhio3 e5 tai7-chi3. Iu2 koan chit tiam2, goa2 teh siuN7, ka2-su2 lan2 chit e5 te7-kiu5 na7 koh chit8 kai2 hoe5-hok8 tioh8 chhiong-boan2 cheng-seN e5 si5-tai7 tioh8 ho2 loh8. ChhiaN2 li2 m7-thang siu7-khi3, goa2 peng7 m7 si7 hi-bang7 jin5-lui7 lai5 choat8-cheng2. Goa2 e5 i3-su3 si7 kong2, goa2 hi-bang7 lan2 e7-sai2 lai5 ka7 lan2 chit-ma2 sou2 koan3-si3 e5 seng-oah8 hong-sek kah bun5-hoa3 sou3-iong2 lai5 ka7 pang3-sat, it-chhe3 hoe5-hok8 kau3 siong7 kou2-cha2 e5 ia2-ban5 chong7-thai7 lai5 koh khai-si2. Goa2 lai5 ku2 chit8 e5 sit8-che3 e5 le7, phi3-ju5 kong2, u7 e5 lang5 m7 si7 ui7 tioh8 beh po2-loan2 lai5 ha5 phoaN7-kin, in si7 ui7 tioh8 beh tian2 in khai kui2 pah khou be2 e5 mih8-kiaN7, sou2-i2 chiah ka7 ha5 ti7 keng-kah-thau5. Tui3 chit khoan2 e5 tai7-chi3, goa2 si7 chiok chi3-chan3 be7 tiau5. Chi2-iau3 li2 chu3-i3 ka7 khoaN3, li2 tioh8 chai-iaN2  kong2, hit tiau5 phoaN7-kin kin-pun2 tioh8 bo5 hoat-hui tioh8 i e5 kong-leng5. In-ui7 i m7 si7 ha5 ti7 am7-a2-kun2 teng2-koan5, tian-to3 si7 haiN3 ti7 keng-kah-thau5. Li2 na7 khoaN3 tioh8 chit khoan2 e5 cheng5-heng5, li2 kam2 e7-tang3 long2 bo5 siaN2 hoan2-eng3 leh ? Goa2 si7 giong7 beh thou3--chhut-lai5. Leng7-goa7, goa2 ma7 chiok tong3 boe7 tiau5 la-ji2-ou3, m7 koan2 li2 si7 kiaN5 ti7 ke-a2-lou7, iah si7 ti7 chhu3 lai7 leh hioh-khun3, i put-toan3 hiong3 li2 e5 hiN7-a2 chhiong koe3 lai5 e5 siaN-im, li2 kam2 tong3 e7 tiau5? Goa2 si7 chin-chiaN3 chi3-chan3 be7 tiau5. Tui3 goa2 lai5 kong2, lang5 ti7 chit khoan2 e5 khoan5-keng2 tiong seng-oah8 keng3-jian5 iau2 koh bo5 khi2-siau2, sit8-chai7 si7 bo5 hoat-tou7 siong-sin3. Goa2 na7 koh ti7 chit e5 tou-chhi7 ke toa3 nng7 tang, goa2 sim lai7 chiaN5 chheng-chho2, goa2 choat8-tui3 si7 e7 khi2-siau2 e5. Sou2-i2, goa2 siuN7 chha-put-to koh koe3 chit8 tang liau2 au7, iah tioh8 si7 kong2, ti7 goa2 iau2 be7 khi2-siau2 chin3-cheng5, goa2 beh poaN tng2 khi3 chng-kha seng-oah8. Ka2-su2 kong2, tiam3 chng-kha ui3 thau3-cha2 kau3 am3-mi5 long2 iah si7 thiaN e7 tioh8 la-ji2-ou3 e5 siaN-im si5 beh an2-choaN2? Tong-jian5, goa2 e7 koh teng5 poaN chhu3. Na7 si7 sin e5 sou2-chai7 iah si7 kang7-khoan2 leh ? Li2 put-ju5 kong2 na7 si7 goa2 e5 thau5-khak teng2-koan5 long2 si7 la-ji2-ou3 e5 siaN-im si5 beh an2-choaN2? Na7 chin-chiaN3 si7 chit khoan2 e5 cheng5-heng5 hoat-seng, goa2 siuN7 m7 bian2 kong2, goa2 it-teng7 si7 e7 khi2-siau2 e5."
        ],
        [
          "真失禮，話又 koh 講遠去 ah。若親像變 kah 誠冷 e5 款。外口無的確已經開始 leh 落雪 ah。講起來，今年 ma7 真奇怪，到今iah m7 bat 落過一 kai2 雪，明仔再著已經是基督耶穌e5生日 ah。講著這工，我就去想著我 ma7 是 ti7 hit 工 e5 半暝時出世 e5。所以，明仔再著是我 e5 生日 lah。你問我幾歲是 m7？你問著一件 hou7 我真悲傷 e5 代誌 ah。到明仔再 e5 半暝，我就三十歲 ah。後日 e5 早起，當我 ka7 我 e5 目珠擘開開始，我著一定 ai3 ka7 家己算做三十一歲 e5 人才會使。所以，今仔日是我三十歲 e5 上尾仔一工。老實講，我是完全 boe7 記得這件代誌 ah。Chit-ma2 ti7 無張持當中去想著這個意外 e5 消息，我是一半歡喜 ma7 一半傷心。想著三十歲，我 e5 青春就已經變做過去，消失 ah。你十八歲是 m7？是 an2-choaN2 你 beh ka7 這件代誌講 hou7 我知影？你可能 m7 知影，你頭tu2仔這句話偌刺痛我 e5 心leh。但是，我 beh ka7 你講，你 hit 句話已經完完全全來 ka7 我 e5 性命結果 tan3-sak 掉。我 e5 青春就 ui3 這陣來結束ah。Tui3 我來講，青春不再 e5 性命，嚴格來講，be7 當算是性命。差不多我 ti7 你這個年歲 e5 時陣，我著有這款 e5 想法ah。我 ti7 我十七、八歲 e5 時陣，我就數想著戀愛 e5 滋味，想beh有愛人。甚至 ti7 夢中 ma7 是 leh 想講：我所心愛 e5人oh，請你出現 ti7 我 e5 面頭前 oh。Che 是我發自內心 e5 真心話。若是這個查某囡仔 ti7 這個時陣出現，我絕對會用我全部 e5 力量來 ka7 伊攬 leh。Kan-taN 一分鐘著好，無，一秒鐘 ma7 會使 ah。Ti7 hit 秒鐘內底，阮兩人 e5 肉體著完全若愛人共款來變做一體，阮兩人 e5 靈魂 ma7 完全若愛人共款來結合鬥陣。除了這款 e5 期待以外，我是無啥要求 ah。一直到 chit-ma2，我 ma7 iah是不安 leh 等待這秒鐘 e5 出現。我一直叫是講，ti7 我三十歲以前，hit 秒鐘絕對會來拜訪我 e5 青春。但是你 ma7 會當發覺講，一直到我三十歲 e5上尾一秒鐘，伊並無來出現 ti7 我 e5 面頭前。我 tui3 我家己咒誓過，若是三十歲進前，愛神無來拜訪我，我絕對 beh 結束我家己 e5 性命無願意 koh 繼續活落去 ah。",
          "Chin sit-le2, oe7 iu7-koh kong2 hng7 khi3 ah. Na2 chhin-chhiuN7 pian3 kah chiaN5 leng2 e5 khoan2. Goa7-khau2 bo5 tek-khak i2-keng khai-si2 leh loh8-seh ah. Kong2 khi2 lai5, kin ni5 ma7 chin ki5-koai3, kau3 taN iah m7 bat loh8 koe3 chit8 kai2 seh, bin5-a2-chai3 tioh8 i2-keng si7 ki-tok Ia5-sou e5 seN-jit8 ah. Kong2 tioh8 chit kang, goa2 tioh8 khi3 siuN7 tioh8 goa2 ma7 si7 ti7 hit kang e5 poaN3-mi5 si5 chhut-si3 e5. Sou2-i2, bin5-a2-chai3 tioh8 si7 goa2 e5 seN-jit8 lah. Li2 mng7 goa2 kui2 hoe3 si7 m7? Li2 mng7 tioh8 chit8 kiaN7 hou7 goa2 chin pi-siong e5 tai7-chi3 ah. Kau3 bin5-a2-chai3 e5 poaN3-mi5, goa2 tioh8 saN-chap8 hoe3 ah. Au7 jit8 e5 cha2-khi2, tng goa2 ka7 goa2 e5 bak8-chiu peh khui khai-si2, goa2 tioh8 it-teng7 ai3 ka7 ka-ki7 sng3 cho3 saN-chap8-it hoe3 e5 lang5 chiah e7-sai2. Sou2-i2, kin-a2-jit8 si7 goa2 saN-chap8 hoe3 e5 siong7 boe2-a2 chit8 kang. Lau2-sit8 kong2, goa2 si7 oan5-choan5 boe7 ki3-tit chit kiaN7 tai7-chi3 ah. Chit-ma2 ti7 bo5-tiuN-ti5 tang-tiong khi3 siuN7 tioh8 chit e5 i3-goa7 e5 siau-sit, goa2 si7 chit8-poaN3 hoaN-hi2 ma7 chit8-poaN3 siong-sim. SiuN7 tioh8 saN-chap8 hoe3, goa2 e5 chheng-chhun tioh8 i2-keng pian3-cho3 koe3-khi3, siau-sit ah. Li2 chap8-poeh hoe3 si7 m7 ? Si7 an2-choaN2 li2 beh ka7 chit kiaN7 tai7-chi3 kong2 hou7 goa2 chai-iaN2? Li2 kho2-leng5 m7 chai-iaN2, li2 thau5-tu2-a2 chit ku3 oe7 loa7 chhi3 thiaN3 goa2 e5 sim leh. Tan7-si7, goa2 beh ka7 li2 kong2, li2 hit ku3 oe7 i2-keng oan5-oan5-choan5-choan5 lai5 ka7 goa2 e5 seN3-mia7 kiat-ko2 tan3-sak tiau7. Goa2 e5 chheng-chhun tioh8 ui3 chit-chun7 lai5 kiat-sok ah. Tui3 goa2 lai5 kong2, chheng-chhun put-chai3 e5 seN3-mia7, giam5-keh lai5 kong2, be7-tang3 sng3 si7 seN3-mia7. Chha-put-to goa2 ti7 li2 chit e5 ni5-hoe3 e5 si5-chun7, goa2 tioh8 u7 chit khoan2 e5 siuN7-hoat ah. Goa2 ti7 goa2 chap8-chhit, peh hoe3 e5 si5-chun7, goa2 tioh8 siau3 siuN7 tioh8 loan5-ai3 e5 chu-bi7, siuN7 beh u7 ai3-jin5. Sim7-chi3 ti7 bang7 tiong ma7 si7 leh siuN7 kong2: Goa2 sou2 sim-ai3 e5 lang5 oh, chhiaN2 li2 chhut-hian7 ti7 goa2 e5 bin7-thau5-cheng5 oh. Che si7 goa2 hoat chu7 loe7-sim e5 chin-sim-oe7. Na7 si7 chit e5 cha-bou2-gin2-a2 ti7 chit e5 si5-chun7 chhut-hian7, goa2 choat8-tui3 e7 iong7 goa2 choan5-pou7 e5 lek8-liong7 lai5 ka7 i lam2 leh. Kan-taN chit8 hun-cheng tioh8 ho2, bo5, chit8 bio2-cheng ma7 e7-sai2 ah. Ti7 hit bio2-cheng lai7-te2, gun2 nng7 lang5 e5 jiok8-the2 tioh8 oan5-choan5 na2 ai3-jin5 kang7-khoan2 lai5 pian3-cho3 it-the2, gun2 nng7 lang5 e5 leng5-hun5 ma7 oan5-choan5 na2 ai3-jin5 kang7-khoan2 lai5 kiat-hap8 tau3-tin7. Tu5-liau2 chit khoan2 e5 ki5-thai7 i2-goa7, goa2 si7 bo5 saN2 iau-kiu5 ah. It-tit8 kau3 chit-ma2, goa2 ma7 iah si7 put-an leh tan2-thai7 chit bio2 cheng e5 chhut-hian7. Goa2 it-tit8 kio3-si7 kong2, ti7 goa2 saN-chap8 hoe3 i2-cheng5, hit bio2 cheng choat8-tui3 e7 lai5 pai3-hong2 goa2 e5 chheng-chhun. Tan7-si7 li2 ma7 e7-tang3 hoat-kak kong2, it-tit8 kau3 goa2 saN-chap8 hoe3 e5 siong7 boe2 chit8 bio2-cheng, i peng7 bo5 lai5 chhut-hian7 ti7 goa2 e5 bin7 thau5-cheng5. Goa2 tui3 goa2 ka-ki7 chiu3-choa7 koe3, na7 si7 saN-chap8 hoe3 chin3-cheng5, ai3-sin5 bo5 lai5 pai3-hong2 goa2, goa2 choat8-tui3 beh kiat-sok goa2 ka-ki7 e5 seN3-mia7 bo5 goan7-i3 koh ke3-siok8 oah8--loh8-khi3 ah."
        ],
        [
          "你，iah少年家仔 e5 你，你 kam2 知影，我 e5 精神內部就若親像本底是芳 kong3-kong3 e5 酒煞去變做 hou7 人嫌酸 e5 醋共款。我對人原本無限 e5 愛，chit-ma2 若 beh 完成發酵作用，將我 e5 愛意轉變做極端e5怨恨。雖然，我 e5 性命 kah 青春 ti7 整個人類 e5 長遠歷史中是差不多若無共款。但是，我相信我這個小小 e5 怨恨絕對有可能會對這個宇宙產生破害 e5 作用。",
          "Li2, iah siau3-lian5-ke-a2 e5 li2, li2 kam2 chai-iaN2, goa2 e5 cheng-sin5 lai7-pou7 tioh8 na2 chhin-chhiuN7 pun2-te2 si7 phang-kong3-kong3 e5 chiu2 soah khi3 pian3-cho3 hou7 lang5 hiam5 sng e5 chhou3 kang7-khoan2. Goa2 tui3 lang5 goan5-pun2 bo5-han7 e5 ai3, chit-ma2 na2 beh oan5-seng5 hoat-kaN3 chok-iong7, chiong goa2 e5 ai3-i3 choan2-pian3 cho3 kek8-toan e5 oan3-hun7. Sui-jian5, goa2 e5 seN3-mia7 kah chheng-chhun ti7 cheng2-ko3 jin5-lui7 e5 tng5-oan2 lek8-su2 tiong si7 chha-put-to na2 bo5 kang7-khoan2. Tan7-si7, goa2 siong-sin3 goa2 chit e5 sio2-sio2 e5 oan3-hun7 choat8-tui3 u7 kho2-leng5 e7 tui3 chit e5 u2-tiu7 san2-seng pho3-hai7 e5 chok-iong7."
        ],
        [
          "三",
          "SaN"
        ],
        [
          "話 koh 講倒轉來，我 ma7 bat 親身感覺著戀愛 e5 滋味過，ma7 bat tu2過若親像是我 e5愛人e5人。Ka7 想起來，he是發生 ti7 我中學四年，秋天 beh 煞時陣e5代誌。學校下課了，我 kah 朋友去阮定去 e5 hit 間 ti7 公園附近 e5一間飯店食 thian-put-la2。阮是逐工攏去hia食 thian-put-la2 m7 bat 一工無去。逐工若學校 e5 下課時間一到，阮著會感覺 thian-put-la2 e5 味一直 ui3 阮 e5 鼻空來。Hit 陣若老師 iah m7 下課繼續 leh 講課，我 kah 我e5 好朋友著會互相使目尾，做伙 ti7 腹肚內來chhoh-kan3-kiau7。無偌久了後，一下課行過禮，阮著衝出教室去 ah。每一 kai2，攏是我走第一。但是 ma7 足濟 kai2 因為老師 iah 未回禮了，亦著是講，老師 e5 頷仔頸 iah leh 彎落去 e5 時陣，阮著開始行動 ah。結果被迫 koh 重行禮一 kai2。世間上 thai3 有 chiah 無聊e5代誌leh。阮一走出教室著 chong5 ui3 宿舍去ka7冊包 tan3 leh，腳足自然著行 ui3 thian-put-la2 e5 店去。我kah朋友 e5 腳步總是一致 e5。Ui3 學校到 thian-put-la2 店，行較緊，來回 ai3三十分鐘。學校關門 e5 時間是 5 點。阮攏是約 ti7 學校 e5門腳口同齊出發。",
          "Oe7 koh kong2 to3-tng2--lai5, goa2 ma7 bat chhin-sin kam2-kak tioh8 loan5-ai3 e5 chu-bi7 koe3, ma7 bat tu2 koe3 na2 chhin-chhiuN7 si7 goa2 e5 ai3-jin5 e5 lang5. Ka7 siuN7--khi2-lai5, he si7 hoat-seng ti7 goa2 tiong-hak8 si3-ni5, chhiu-thiN beh soah si5-chun7 e5 tai7-chi3. Hak8-hau7 ha7-kho3 liau2, goa2 kah peng5-iu2 khi3 gun2 tiaN7 khi3 e5 hit keng ti7 kong-hng5 hu3-kin7 e5 chit8 keng png7-tiam3 chiah8 thian-put-la2. Gun2 si7 tak8-kang long2 khi3 hia chiah8 thian-put-la2 m7 bat chit8 kang bo5 khi3. Tak8-kang na7 hak8-hau7 e5 ha7-kho3 si5-kan chit8 kau3, gun2 tioh8 e7 kam2-kak thian-put-la2 e5 bi7 it-tit8 ui3 gun2 e5 phiN7-khang lai5. Hit-chun7 na7 lau7-su iah m7 ha7-kho3 ke3-siok8 leh kong2-kho3, goa2 kah goa2 e5 ho2-peng5-iu2 tioh8 e7 hou7-siong sai2-bak8-boe2, cho3-hoe2 ti7 pak-tou2 lai7 lai5 chhoh-kan3-kiau7. Bo5 loa7 ku2 liau2-au7, chit8 ha7-kho3 kiaN5 koe3 le2, gun2 tioh8 chhiong chhut kau3-sek khi3 ah. Mui2 chit8 kai2, long2 si7 goa2 chau2 te7-it. Tan7-si7 ma7 chiok che7 kai2 in-ui7 lau7-su iah boe7 hoe5-le2 liau2, iah tioh8 si7 kong2, lau7-su e5 am7-a2-kun2 iah leh oan--loh8-khi3 e5 si5-chun7, gun2 tioh8 khai-si2 heng5-tong7 ah. Kiat-ko2 pi7-pek koh teng5 kiaN5-le2 chit8 kai2. Se3-kan siong7 thai3 u7 chiah bo5-liau5 e5 tai7-chi3 leh. Gun2 chit8 chau2 chhut kau3-sek tioh8 chong5 ui3 sok-sia3 khi3 ka7 chheh-pau tan3 leh, kha chiok chu7-jian5 tioh8 kiaN5 ui3 thian-put-la2 e5 tiam3 khi3. Goa2 kah peng5-iu2 e5 kha-pou7 chong2 si7 it-ti3 e5. Ui3 hak8-hau7 kau3 thian-put-la2 tiam3, kiaN5 khah kin2, lai5 hoe5 ai3 saN-chap8 hun-cheng. Hak8-hau7 koaiN-mng5 e5 si5-kan si7 gou7 tiam2. Gun2 long2 si7 iok ti7 hak8-hau7 e5 mng5-kha-khau2 tang5-che5 chhut-hoat."
        ],
        [
          "「幾點 ah？」我問朋友。",
          "“ Kui2 tiam2 ah ? ” Goa2 mng7 peng5-iu2."
        ],
        [
          "「4 點半ah。」朋友回答我。",
          "“ Si3 tiam2 poaN3 ah. ” Peng5-iu2 hoe5-tap goa2."
        ],
        [
          "「好，行 oh！」",
          "“ Ho2, kiaN5 oh !”"
        ],
        [
          "若是有二十分以上 e5 時陣，阮著會走去。若無二十分鐘 e5 時陣，阮只好來放棄。Ti7 hit 款 e5 狀況之下，阮就採取另外 e5 方法。學校 9 點關電火，等逐家睏了後，阮兩人就 peh 牆出去。你 kam2 知影，暗時 e5 街仔路實在有夠 sui2！有一 kai2，半暝 ui3 thian-put-la2 店轉來 e5 路中，去 hou7 古板 e5 漢文老師 tu2 tioh8，hit khou 竟然向校長密告，阮 choaN5 去 hong5 處罰停止來學校上課一禮拜，阮聽著這款e5處罰，足歡喜。因為，阮兜kah thian-put-la2 店是 ti7 共一條街，阮兩人hit禮拜逐工 ui3 早起到暗時攏 ma7 是 ti7 thian-put-la2 店過 e5，世間上實在足濟這款 khau 洗 e5代誌。In處罰阮e5本意是 beh 阻止阮 koh 走去食 thian-put-la2，但是結果顛倒煞賜 hou7 阮去食 thian-put-la2 e5自由。有好笑無？無好笑是m7？你若感覺好笑，著請你自由大聲來笑，m7免客氣。你thai3 m7笑leh？是 m7 是講食 e5 無意思 leh？若 an2-ne 是足可惜 e5，因為若講著食，我有足濟故事會當講hou7你聽。",
          "Na7 si7 u7 ji7-chap8 hun i2-siong7 e5 si5-chun7, gun2 tioh8 e7 chau2 khi3. Na7 bo5 ji7-chap8 hun cheng e5 si5-chun7, gun2 chi2-ho2 lai5 hong3-khi3. Ti7 hit khoan2 e5 chong7-hong2 chi ha7, gun2 tioh8 chhai2-chhu2 leng7-goa7 e5 hong-hoat. Hak8-hau7 kau2-tiam2 koaiN tian7-hoe2, tan2 tak8-ke khun3 liau2 au7, gun2 nng7 lang5 tioh8 peh chhiuN5 chhut--khi3. Li2 kam2 chai-iaN2, am3-si5 e5 ke-a2-lou7 sit8-chai7 u7-kau3 sui2 ! U7 chit8 kai2, poaN3-mi5 ui3 thian-put-la2 tiam3 tng2--lai5 e5 lou7 tiong, khi3 hou7 kou2-pan2 e5 han3-bun5 lau7-su tu2 tioh8, hit khou keng3-jian5 hiong3 hau7-tiuN2 bit8-ko3, gun2 choaN5 khi3 hong5 chhu2-hoat8 theng5-chi2 lai5 hak8-hau7 siong7-kho3 chit8 le2-pai3, gun2 thiaN tioh8 chit khoan2 e5 chhu2-hoat8, chiok hoaN-hi2. In-ui7, gun2 tau kah thian-put-la2 tiam3 si7 ti7 kang7 chit8 tiau5 ke, gun2 nng7 lang5 hit le2-pai3 tak8-kang ui3 cha2-khi2 kau3 am3-si5 long2 ma7 si7 ti7 thian-put-la2 tiam3 koe3 e5, se3-kan siong7 sit8-chai7 chiok che7 chit khoan2 khau-se2 e5 tai7-chi3. In chhu2-hoat8 gun2 e5 pun2-i3 si7 beh chou2-chi2 gun2 koh chau2 khi3 chiah8 thian-put-la2, tan7-si7 kiat-ko2 tian-to3 soah su3 hou7 gun2 khi3 chiah8 thian-put-la2 e5 chu7-iu5. U7 ho2-chhio3 bo5? Bo5 ho2-chhio3 si7 m7? Li2 na7 kam2-kak ho2-chhio3, tioh8 chhiaN2 li2 chu7-iu5 toa7-siaN lai5 chhio3, m7 bian2 kheh-khi3. Li2 thai3 m7 chhio3 leh? Si7 m7 si7 kong2 chiah8 e5 bo5 i3-su3 leh? Na7 an2-ne si7 chiok kho2-sioh e5, in-ui7 na7 kong2 tioh8 chiah8, goa2 u7 chiok che7 kou3-su7 e7-tang3 kong2 hou7 li2 thiaN."
        ],
        [
          "若是an2-ne，我來講我 kah 我 e5 朋友是 an2-choaN2 去發現著若親像是愛人 e5 查某囡仔 e5 故事。故事是 an2-ne e5，是發生 ti7 禮拜，阮 ui3 早起就 leh seh8 街。我 e5 朋友是一個哲學家。伊上欣賞 e5 哲學家是Schopenhauer，而且認為，這個世界充滿著悲觀、充滿著怨嘆 e5 代誌。Ti7 hit 陣，朋友講伊家己 ti7 精神上 tu2仔 好是去 pong7 著 leh 大轉變 e5 時陣。伊對我講：「是 an2-choaN2 我會 hiah 憨 leh，我ui3今仔日開始無 ai3 koh 做哲學家ah。」然後，伊用一個哲學家 e5 話來說明伊e5心情。伊講：「哲學家若親像是 ti7一塊真肥 e5土地上強 beh 礁去 e5 草仔。」伊 koh 繼續講：「我 beh ui3 今仔日開始，放棄哲學，專心來談戀愛。」就 an2-ne，我 e5 朋友聲明 ui3 一個哲學家變做一個戀愛家去ah。我是無讀過偌濟冊，無學問 e5 人，所以我隨著回答伊講：「An2-ne上 kai3 好。」來表示我對伊這個改變 e5 贊同。本底朋友鬱卒 e5 心情，隨轉變做歡喜 e5 笑容。伊過去是過 ti7 真壓制家己 e5 生活中，所以這個變化，tui3 我來講是一個不止仔大 e5 刺激。阮 tui3 這個改變感覺真歡喜，而且歡喜到跳 waltz 起來。Waltz 是阮 ui3 ti7街仔路頂懸 e5一間舞廳偷看來，靠 hit kai3 看過 e5 印象學會曉 e5。阮行過開始有落葉仔 e5 噴泉公園，選擇一條上 kai3 鬧熱 e5 路行去。Hit 條街仔路 e5 兩爿有真濟間大間 e5 百貨店，阮穿著破糊糊 e5 制服 ti7 hia seh8 街仔路。行到一間布店 e5 頭前時，無張持去看著兩三個查某囡仔 ti7 內底 leh 買物件，hit e5 查某囡仔著是其中 e5 一個。發現著in e5，當然是我這個猴囝仔。因為，朋友雖然講無 ai3 koh 做哲學家，但是長時間以來，伊有保持看塗腳 e5 習慣。退一步講，就算伊無看塗腳 e5 習慣，sui2 查某囡仔 e5 姿容 ma7 無可能會正確 e5 thang3 過伊 e5 目鏡。我用手pass 一個暗號 hou7 朋友，因為阮無法度來講話，我驚講話會去 hou7 chia e5 查某囡仔發現阮 leh 注意 in。朋友隨著瞭解我 e5 意思，伊偷偷仔用細聲話 ka7 我講：「機會來 ah！」",
          "Na7 si7 an2-ne, goa2 lai5 kong2 goa2 kah goa2 e5 peng5-iu2 si7 an2-choaN2 khi3 hoat-hian7 tioh8 na2 chhin-chhiuN7 si7 ai3-jin5 e5 cha-bou2-gin2-a2 e5 kou3-su7. Kou3-su7 si7 an2-ne e5, si7 hoat-seng ti7 le2-pai3, gun2 ui3 cha2-khi2 tioh8 leh seh8-ke. Goa2 e5 peng5-iu2 si7 chit8 e5 tiat-hak8-ka. I siong7 him-siong2 e5 tiat-hak8-ka si7 Schopenhauer, ji5-chhiaN2 jin7-ui5, chit e5 se3-kai3 chhiong-boan2 tioh8 pi-koan, chhiong-boan2 tioh8 oan3-than3 e5 tai7-chi3. Ti7 hit-chun7, peng5-iu2 kong2 i ka-ki7 ti7 cheng-sin5 siong7 tu2-a2 ho2 si7 khi3 pong7 tioh8 leh toa7 choan2-pian3 e5 si5-chun7. I tui3 goa2 kong2 : “ Si7 an2-choaN2 goa2 e7 hiah gong7 leh, goa2 ui3 kin-a2-jit8 khai-si2 bo5-ai3 koh cho3 tiat-hak8-ka ah. ” Jian5-au7, i iong7 chit8 e5 tiat-hak8-ka e5 oe7 lai5 soat-beng5 i e5 sim-cheng5. I kong2 :“ Tiat-hak8-ka na2 chhin-chhiuN7 si7 ti7 chit8 te3 chin pui5 e5 thou2-te7 siong7 giong7-beh ta khi3 e5 chhau2-a2.” I koh ke3-siok8 kong2 :“Goa2 beh ui3 kin-a2-jit8 khai-si2, hong3-khi3 tiat-hak8, choan-sim lai5 tam5-loan5-ai3.” Tioh8 an2-ne, goa2 e5 peng5-iu2 siaN-beng5 ui3 chit8 e5 tiat-hak8-ka pian3-cho3 chit8 e5 loan5-ai3-ka khi3 ah. Goa2 si7 bo5 thak8 koe3 loa7 che7 chheh, bo5 hak8-bun7 e5 lang5, sou2-i2 goa2 sui5 tioh8 hoe5-tap i kong2 : “An2-ne siong7 kai3 ho2. ” lai5 piau2-si7 goa2 tui3 i chit e5 kai2-pian3 e5 chan3-tong5. Pun2-te2 peng5-iu2 ut-chut e5 sim-cheng5, sui5 choan2-pian3 cho3 hoaN-hi2 e5 chhio3-iong5. I koe3-khi3 si7 koe3 ti7 chin ap-che3 ka-ki7 e5 seng-oah8 tiong, sou2-i2 chit e5 pian3-hoa3, tui3 goa2 lai5 kong2 si7 chit8 e5 put-chi2-a2 toa7 e5 chhi3-kek. Gun2 tui3 chit e5 kai2-pian3 kam2-kak chin hoaN-hi2, ji5-chhiaN2 hoaN-hi2 kau3 thiau3 waltz khi2--lai5. Waltz si7 gun2 ui3 ti7 ke-a2-lou7 teng2-koan5 e5 chit8 keng bu2-thiaN thau khoaN3 lai5, kho3 hit kai3 khoaN3 koe3 e5 in3-siong2 oh8 e7-hiau2 e5. Gun2 kiaN5 koe3 khai-si2 u7 loh8 hioh8-a2 e5 phun3-choaN5 kong-hng5, soan2-tek chit8 tiau5 siong7 kai3 lau7-jiat8 e5 lou7 kiaN5 khi3. Hit tiau5 ke-a2-lou7 e5 nng7 peng5 u7 chin che7 keng toa7 keng e5 pah-hoe3-tiam3, gun2 chheng7 tioh8 phoa3-kou5-kou5 e5 che3-hok8 ti7 hia seh8 ke-a2-lou7. KiaN5 kau3 chit8 keng pou3-tiam3 e5 thau5-cheng5 si5, bo5-tiuN-ti5 khi3 khoaN3 tioh8 nng7 saN e5 cha-bou2-gin2-a2 ti7 lai7-te2 leh boe2 mih8-kiaN7, hit e5 cha-bou2-gin2-a2 tioh8 si7 ki5-tiong e5 chit8 e5. Hoat-hian7 tioh8 in e5, tong-jian5 si7 goa2 chit e5 kau5-gin2-a2. In-ui7, peng5-iu2 sui-jian5 kong2 bo5-ai3 koh cho3 tiat-hak8-ka, tan7-si7 tng5 si5-kan i2-lai5, i u7 po2-chhi5 khoaN3 thou5-kha e5 sip8-koan3. Thoe3-chit8-pou7 kong2, tioh8 sng3 i bo5 khoaN3 thou5-kha e5 sip8-koan3, sui2 cha-bou2-gin2-a2 e5 chu-iong5 ma7 bo5 kho2-leng5 e7 cheng3-khak e5 thang3 koe3 i e5 bak8-kiaN3. Goa2 iong7 chhiu2 pass chit8 e5 am3-ho7 hou7 peng5-iu2, in-ui7 gun2 bo5 hoat-tou7 lai5 kong2-oe7, goa2 kiaN kong2-oe7 e7 khi3 hou7 chia e5 cha-bou2-gin2-a2 hoat-hian7 gun2 leh chu3-i3 in. peng5-iu2 sui5 tioh8 liau2-kai2 goa2 e5 i3-su3, i thau-thau-a2 iong7 se3-siaN-oe7 ka7 goa2 kong2 :“ Ki-hoe7 lai5 ah ! ”"
        ]
      ],
      "篇名": "Thinn-kng tsing5 e5 Luan5-ai3 Koo3-su7"
    }
  ]
}
