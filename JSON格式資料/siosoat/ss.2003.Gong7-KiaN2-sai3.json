{
  "作者": "陳廷宣",
  "出版年": "2003",
  "出版者": "Tai5-oan5-ji7雜誌",
  "文類": "小說",
  "書寫系統": "羅馬字",
  "資料": [
    {
      "段": [
        [
          "這一工是憨子婿in丈人做60歲大壽。In某chhoan5麵線、鴨仔、酒kap一塊紅布hou7伊過in丈人兜祝壽。伊beh出門e5時，in牽--e5交代伊講，「你先去ka7爸爸祝壽，我有代誌，beh暗仔才過--去。」",
          "Chit chit8 kang si7 Gong7-kiaN2-sai3 in tiuN7-lang5 cho3 60 hoe3 toa7-siu7. In bou2 chhoan5 mi7-soaN3, ah-a2, chiu2 kap chit8 te3 ang5-pou3 hou7 i koe3 in tiuN7-lang5 tau chiok-siu7. I beh chhut-mng5 e5 si5, in khan--e5 kau-tai3 i kong2, “Li2 seng khi3 ka7 pa-pa chiok-siu7, goa2 u7 tai7-chi3, beh-am3-a2 chiah koe3--khi3.”"
        ],
        [
          "憨子婿沿路行沿路sng2。行到半路e5 時，鴨仔續koann7-koann7-koann7叫boe7停。憨子婿心內想講，「Ah，鴨仔teh 嘴礁--lah。放你去食水。」",
          "Gong7-kiaN2-sai3 ian5-lou7 kiaN5 ian5-lou7 sng2. KiaN5 kau3 poaN3-lou7 e5 si5, ah-a2 soa3 koaN7-koaN7-koaN7 kio3 boe7 theng5. Gong7-kiaN2-sai3 sim-lai7 siuN7 kong2, “Ah, ah-a2 teh chhui3-ta--lah. Pang3 li2 khi3 chiah8 chui2.”"
        ],
        [
          "憨子婿想boe7到鴨仔續愈泅愈遠。「鴨仔，鴨仔，你歹心肝，放我一個ti7河岸，lin2父用麵線ka7你扑，若hou7我掠--著扑kah hou7你喝m7 kann2。」伊tioh8用手--nih8 e5麵線beh來khian水--nih8 e5鴨仔。麵線落水tioh8 tam5--去。鴨仔m7-na7 khian無--著，麵線ma7 tam5糊糊，爛了了。",
          "Gong7-kiaN2-sai3 siuN7 boe7 kau3 ah-a2 soa3 ju2 siu5 ju2 hng7. “Ah-a2, ah-a2, li2 phaiN2 sim-koaN, pang3 goa2 chit8 e5 ti7 ho5-hoaN7, lin2-pe7 iong7 mi7-soaN3 ka7 li2 phah, na7 hou7 goa2 liah8--tioh8 phah kah hou7 li2 hoah m7 kaN2.” I tioh8 iong7 chhiu2--nih8 e5 mi7-soaN3 beh lai5 khian chui2--nih8 e5 ah-a2. Mi7-soaN3 loh8-chui2 tioh8 tam5--khi3. Ah-a2 m7-na7 khian bo5 tioh8, mi7-soaN3 ma7 tam5-kou5-kou5, noa7 liau2-liau2."
        ],
        [
          "憨子婿ti7 teh-beh 行到in 丈人兜門腳口e5 時陣，經過一片竹仔林。風吹著竹仔，發出sih-sih-suh-suh e5 聲音。憨子婿m7甘竹仔teh 喝寒。伊tioh8提心肝頭hit 塊紅布縛ti7 竹仔e5 身軀頂。",
          "Gong7-kiaN2-sai3 ti7 teh-beh kiaN5 kau3 in tiuN7-lang5 tau mng5-kha-khau2 e5 si5-chun7, keng-koe3 chit8 phiN3 tek-a2-na5. Hong chhoe tioh8 tek-a2, hoat chhut sih-sih-suh-suh e5 siaN-im. Gong7-kiaN2-sai3 m7-kam tek-a2 teh hoah koaN5. I tioh8 theh8 sim-koaN-thau5 hit te3 ang5-pou3 pak8 ti7 tek-a2 e5 sin-khu teng2."
        ],
        [
          "憨子婿行來到in丈人兜e5稻埕，看著塗腳有pit-sun5。「我知--lah，你會熱honnh。來--lah，這罐酒請--你。」Tioh8 an2-ne憨子婿雙手空空來到in丈人兜。",
          "Gong7-kiaN2-sai3 kiaN5 lai5 kau3 in tiuN7-lang5 tau e5 tiu7-tiaN5, khoaN3 tioh8 thou5-kha u7 pit-sun5. “Goa2 chai--lah, li2 e7 joah8 hoNh. Lai5--lah, chit koan3 chiu2 chhiaN2--li2.” Tioh8 an2-ne Gong7-kiaN2-sai3 siang-chhiu2 khang-khang lai5 kau3 in tiuN7-lang5 tau."
        ],
        [
          "暗頭仔食桌e5時，in某看伊歹勢ngoeh 菜，tioh8 ti7伊e5衫裙仔邊結一條索仔，in某tiuh一下，伊tioh8 ngoeh一下。好死m7死索仔去hou7一隻雞仔纏--著。憨子婿tioh8親像雞仔chhiak8-chhiak8跳共款，悽慘ngoeh，悽慘食。",
          "Am3-thau5-a2 chiah8-toh e5 si5, in bou2 khoaN3 i phaiN2-se3 ngoeh chhai3, tioh8 ti7 i e5 saN-kun5-a2-piN kat chit8 tiau5 soh-a2, in bou2 tiuh chit8-e7, i tioh8 ngoeh chit8-e7. Ho2-si2 m7 si2 soh-a2 khi3 hou7 chit8 chiah koe-a2 tiN5--tioh8. Gong7-kiaN2-sai3 tioh8 chhin-chhiuN7 koe-a2 chhiak8-chhiak8-thiau3 kang7-khoan2, chhiN-chham2 ngoeh, chhiN-chham2 chiah8."
        ],
        [
          "In翁仔某轉來厝--nih8 e5時，續來起phui3面。伊應in某講，「丈人in兜是東爿圍龍，西爿圍虎，後門一破鼓，你若去看，你tioh8知我苦。」原來憨子婿食歹腹肚koh chhoe7 無便所。",
          "In ang-a2-bou2 tng2 lai5 chhu3--nih8 e5 si5, soa3 lai5 khi2 phui3-bin7. I in3 in bou2 kong2, “TiuN7-lang5 in tau si7 tang-peng5 ui5 leng5, sai-peng5 ui5 hou2, au7-mng5 chit8 phoa3-kou2, li2 na7 khi3 khoaN3, li2 tioh8 chai goa2 khou2.」Goan5-lai5 gong7-kiaN2-sai3 chiah8 phaiN2 pak-tou2 koh chhoe7 bo5 pian7-sou2."
        ],
        [
          "這個故事是阮外媽ti7我國校四年e5時ka7我講--e5。外媽bat講真濟囡仔古。算--來ma7有10年--ah，m7-ku2我猶原記足清楚。完全攏ai3感謝國校e5老師。若m7是伊罰我掃便所，我ma7 boe7有hiah-nih8好e5記持去記這個故事。Tioh8因為我ti7學校「說話課」e5 時用阮媽媽教--我e5語言來講阮外媽講e5故事，想boe7到ti7 1991年koh有m7准學生講in e5母語e5老師。真佳哉教育有變好，才boe7 koh害著可憐e5學生囡仔。",
          "Chit e5 kou3-su7 si7 goan2 goa7-ma2 ti7 goa2 kok-hau7 si3-ni5 e5 si5 ka7 goa2 kong2--e5. Goa7-ma2 bat kong2 chin choe7 gin2-a2-kou2. Sng3--lai5 ma7 u7 10 ni5--ah, m7-ku2 goa2 iu5-goan5 ki3 chiok chheng-chho2. Oan5-choan5 long2 ai3 kam2-sia7 kok-hau7 e5 lau7-su. Na7 m7 si7 i hoat8 goa2 sau3 pian7-sou2, goa2 ma7 boe7 u7 hiah-nih8 ho2 e5 ki3-ti5 khi3 ki3 chit e5 kou3-su7. Tioh8 in-ui7 goa2 ti7 hak8-hau7『說話課』e5 si5 iong7 goan2 ma-ma ka3--goa2 e5 gi2-gian5 lai5 kong2 goan2 goa7-ma2 kong2 e5 kou3-su7, siuN7 boe7 kau3 ti7 1991 ni5 koh u7 m7 chun2 hak8-seng kong2 in e5 bu2-gi2 e5 lau7-su. Chin ka-chai3 kau3-iok8 u7 pian3 ho2, chiah boe7 koh hai7 tioh8 kho2-lian5 e5 hak8-seng gin2-a2."
        ]
      ],
      "篇名": "Gong7-Kiann2-sai3"
    }
  ]
}
