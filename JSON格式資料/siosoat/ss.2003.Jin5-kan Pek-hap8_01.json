{
  "作者": "林長昇",
  "出版年": "2003",
  "出版者": "TGB台灣學生語文促進會",
  "文類": "小說",
  "書寫系統": "漢羅",
  "資料": [
    {
      "段": [
        [
          "若是性命e5火星爆發是瞬間--e5An2-ne li2 tioh8-ai3把握機會Ka7靈魂燒hou7 li7-li7-li7",
          "Na7 si7 senn3-mia7 e5 hoe2-chhenn pok8-hoat si7 sun3-kan--e5An2-ne li2 tioh8-ai3 pa2-ak ki-hoe7Ka7 leng5-hun5 sio hou7 li7-li7-li7"
        ],
        [
          "半暝，濛霧--nih na2 sio2-khoa2-a2 thau3-lam7『催淚瓦斯』e5味。",
          "Poann3-me5, bong5-bu7--nih na2 sio2-khoa2-a2 thau3-lam7『催淚瓦斯』e5 bi7."
        ],
        [
          "台北街頭，石頭，玻璃，汽油kan-a2 si3散ti7塗腳，黃黃e5路燈chhio7--leh，有真sian7真thiam2 e5感覺。Ti7『綺夢酒廊』oat角e5巷a2內，耳孔邊傳來cha-pou人chiann5急e5喘khui3聲。",
          "Tai5-pak ke-thau5, chioh8-thau5, po-le5, khi3-iu5-kan-a2 si3-soann3 ti7 thou5-kha, ng5-ng5 e5 lou7-teng chhio7--leh, u7 chin sian7 chin thiam2 e5 kam2-kak. Ti7『綺夢酒廊』oat-kak e5 hang7-a2 lai7, hinn7-khang pinn thoan5 lai5 cha-pou-lang5 chiann5 kip e5 chhoan2-khui3-siann."
        ],
        [
          "豬肝色e5血ui3 cha-pou人e5手骨一直puh--出-來，順手骨滴落塗kha，tauh8-tauh8-a2積做1 e5窟a2。看e7出--來，孔chhui3真疼，cha-pou人強迫ka-ti7忍--leh，拚勢beh hou7 ka-ti7保持清醒，m7-koh tu2-chiah拚命chong5 e5喘khui3聲soah無法tou7停--落-來，隨時有可能hou7人發現ka-ti7 chit-ma2 e5所在。",
          "Ti-koann-sek e5 hoeh ui3 cha-pou-lang5 e5 chhiu2-kut it-tit8 puh--chhut-lai5, sun7 chhiu2-kut tih loh8 thou5-kha, tauh8-tauh8-a2 chek cho3 chit8 e5 khut-a2. Khoann3 e7 chhut--lai5, khang-chhui3 chin thiann3, cha-pou-lang5 kiong5-pek ka-ti7 jim2--leh, piann3-se3 beh hou7 ka-ti7 po2-chhi5 chheng-chhenn2, m7-koh tu2-chiah piann3-mia7 chong5 e5 chhoan2-khui3-siann soah bo5 hoat-tou7 theng5--loh8-lai5, sui5-si5 u7 kho2-leng5 hou7 lang5 hoat-hian7 ka-ti7 chit-ma2 e5 sou2-chai7."
        ],
        [
          "若無靈魂，to7 be7 bu2到chit-ma2 chit款地步，cha-pou人an2-ne teh想。",
          "Na7 bo5 leng5-hun5, to7 be7 bu2 kau3 chit-ma2 chit khoan2 te7-pou7, cha-pou-lang5 an2-ne teh siunn7."
        ],
        [
          "血tauh8-tauh8-a2 kian--起-來，喘khui3 ma7開始正常--a。Kui2台警備車siu2--過，濛霧--nih e5『催淚瓦斯』hou7 hainn3 tin2動。",
          "Hoeh tauh8-tauh8-a2 kian--khi2-lai5, chhoan2-khui3 ma7 khai-si2 cheng3-siong5--a. Kui2 tai5 keng3-pi7-chhia siu2--koe3, bong5-bu7--nih e5『催淚瓦斯』hou7 hainn3 tin2-tang7."
        ],
        [
          "Tai7-chi3是an2-choann2發生--e5？",
          "Tai7-chi3 si7 an2-choann2 hoat-seng--e5?"
        ],
        [
          "其實，i早to7知iann2答案--a。",
          "Ki5-sit8, i cha2 to7 chai-iann2 tap-an3--a."
        ],
        [
          "1985年e5龍台社區，e-pou時e5日頭溫暖kah hou7人真清爽。",
          "1985 ni5 e5 Liong5-tai5 sia7-khu, e-pou-si5 e5 jit8-thau5 un-loan2 kah hou7 lang5 chin chheng-song2."
        ],
        [
          "社區e5人大部份long2去隔1條基隆河e5振榮工業區上班，街a2看--來真曠闊，人ma7 toe3 leh lan2--落-來，連路邊果子擔e5頭家娘ma7借機會ti7『陽傘』e7-kha tuh-ku。",
          "Sia7-khu e5 lang5 tai7-pou7-hun7 long2 khi3 keh chit8 tiau5 Ke-lang5-ho5 e5 Chin3-eng5 kang-giap8-khu siong7-pan, ke-a2 khoann3--lai5 chin khong3-khoah, lang5 ma7 toe3 leh lan2--loh8-lai5, lian5 lou7-pinn koe2-chi2-tann3 e5 thau5-ke-niu5 ma7 chioh ki-hoe7 ti7『陽傘』e7-kha tuh-ku."
        ],
        [
          "M7-koh有1-koa2人soah熱phut-phut。大概有5~6 e5偷走oh8 e5國中生行cho3-hoe2，na2 1-tin7無骨頭e5人ti7街a2亂hainn3，不時koh用輕浮e5口氣teh khoe路--nih e5少年小姐。",
          "M7-koh u7 chit8-koa2 lang5 soah jiat8-phut-phut. Tai7-khai3 u7 5~6 e5 thau-chau2-oh8 e5 kok-tiong-seng kiann5 cho3-hoe2, na2 chit8 tin7 bo5 kut-thau5 e5 lang5 ti7 ke-a2 loan7 hainn3, put-si5 koh iong7 khin-phu5 e5 khau2-khui3 teh khoe lou7--nih e5 siau3-lian5 sio2-chia2."
        ],
        [
          "「Oeh，an2-ne亂hainn3若hou7訓導主任chang--tioh8 beh an2-choann2？」其中1 e5叫做「正旗」--e5 an2-ne講，看--來有tam7-poh8-a2緊張，che hoan7-se3是i第1-pai2 toe3 tak8-e5偷走學。",
          "“Oeh, an2-ne loan7 hainn3 na7 hou7 hun3-to7 chu2-jim7 chang--tioh8 beh an2-choann2?” Ki5-tiong chit8 e5 kio3 cho3 “Cheng3-ki5”--e5 an2-ne kong2, khoann3--lai5 u7 tam7-poh8-a2 kin2-tiunn, che hoan7-se3 si7 i te7-it-pai2 toe3 tak8-e5 thau-chau2-oh8."
        ],
        [
          "「Aih-ioh，beh出來sng2 to7 mai3驚，若無，lan2去A勝in厝開e5電動間，an2-ne總be7 koh hong5 liah8--tioh8-lah！」1 e5 han3草khah矮，m7-koh真精光e5人an2-ne應，i叫做「王奇」。",
          "“Aih-ioh, beh chhut lai5 sng2 to7 mai3 kiann, na7 bo5, lan2 khi3 A-seng3 in chhu3 khui e5 tian7-tong7-keng, an2-ne chong2 be7 koh hong5 liah8--tioh8-lah!” Chit8 e5 han3-chhau2 khah e2, m7-koh chin cheng-kong e5 lang5 an2-ne in3, i kio3 cho3 “Ong5 Ki5”."
        ],
        [
          "提議隨得tioh8其他人e5贊同，in kui-tin7 chhoa7--leh行入去1間kam2-a2店，chit間店因為『便利商店』e5競爭chiah改做電動間。In kui2 e5 ka7 lan7-san--e5換好勢，興phut-phut坐ti7電動機a2頭前sng2--起-來。",
          "The5-gi7 sui5 tit tioh8 ki5-thann lang5 e5 chan3-tong5, in kui-tin7 chhoa7--leh kiann5 jip8 khi3 chit8 keng kam2-a2-tiam3, chit keng tiam3 in-ui7『便利商店』e5 keng7-cheng chiah kai2 cho3 tian7-tong7-keng. In kui2 e5 ka7 lan7-san--e5 oann7 ho2-se3, heng3-phut-phut che7 ti7 tian7-tong7-ki-a2 thau5-cheng5 sng2--khi2-lai5."
        ],
        [
          "Ti7 chit種場合，正旗tiann7-tiann7 be7 toe3 leh phah電動，厝--nih m7 bat hou7 i『零用錢』，i kan-tann khia7 ti7邊--a2看。Hiong5-hiong5，i發現kang7班e5沈能信ma7坐ti7店--nih teh phah電動。",
          "Ti7 chit chiong2 tiunn5-hap8, Cheng3-ki5 tiann7-tiann7 be7 toe3 leh phah tian7-tong7, chhu3--nih m7 bat hou7 i『零用錢』, i kan-tann khia7 ti7 pinn--a2 khoann3. Hiong5-hiong5, i hoat-hian7 kang7 pan e5 Sim2 Leng5-sin3 ma7 che7 ti7 tiam3--nih teh phah tian7-tong7."
        ],
        [
          "正旗真歡喜，走去i邊--a2：「A弟a2，li2 ma7偷走lan2導師e5課--ou？」A弟a2是沈能信e5小名。",
          "Cheng3-ki5 chin hoann-hi2, chau2 khi3 i pinn--a2: “A-ti7-a2, li2 ma7 thau-chau2 lan2 to7-su e5 kho3--ou?” A-ti7-a2 si7 Sim2 Leng5-sin3 e5 sio2-mia5."
        ],
        [
          "沈能信giah8頭看tioh8正旗，面a2有tam7-poh8-a2 phainn2-se3 e5笑容：「橫直除去數學，goa2 ma7無1科e7看--得，上a婆a2 e5課m7是kang7款ai3 hong5 phah，不如走出來chhit-tho5。」續--落koh問：「Li2是an2-choann2 boai3 cho3-hoe2 sng2？」",
          "Sim2 Leng5-sin3 giah8-thau5 khoann3 tioh8 Cheng3-ki5, bin7-a2 u7 tam7-poh8-a2 phainn2-se3 e5 chhio3-iong5: “Hoainn5-tit8 tu5-khi3 sou3-hak8, goa2 ma7 bo5 chit8 kho e7 khoann3--tit, siong7 a-po5-a2 e5 kho3 m7 si7 kang7-khoan2 ai3 hong5 phah, put-ju5 chau2 chhut lai5 chhit-tho5.” Soa3--loh8 koh mng7: “Li2 si7 an2-choann2 boai3 cho3-hoe2 sng2?”"
        ],
        [
          "「Ouh，無要緊--lah，goa2無siann2愛sng2電動。」",
          "“Ouh, bo5 iau3-kin2--lah, goa2 bo5 siann2 ai3 sng2 tian7-tong7.”"
        ],
        [
          "「騙--人，正旗是無錢thang sng2，nouh，無要緊，goa2請--li2，chit-koa2 Money sa--去。」M7知siann2-mih時chun7，王奇oa2近in 2人，手--nih tenn7 kui2-na7 e5銀角a2。",
          "“Phian3--lang5, Cheng3-ki5 si7 bo5 chinn5 thang sng2, nouh, bo5 iau3-kin2, goa2 chhiann2--li2, chit-koa2 Money sa--khi3.” M7 chai siann2-mih si5-chun7, Ong5 Ki5 oa2-kin7 in nng7 lang5, chhiu2--nih tenn7 kui2-na7 e5 gin5-kak-a2."
        ],
        [
          "「Ka7 li2講goa2 boai3 sng2 mah…」正旗話iau2-boe7講soah，to7有1 e5衫a2破破e5國中生衝--入-來，大聲嚷：「害--a！ 隔壁庄介壽國中e5人走--來，看tioh8人to7 phah！」",
          "“Ka7 li2 kong2 goa2 boai3 sng2 mah......” Cheng3-ki5 oe7 iau2-boe7 kong2 soah, to7 u7 chit8 e5 sann-a2 phoa3-phoa3 e5 kok-tiong-seng chhiong--jip8-lai5, toa7-siann jiang2: “Hai7--a! Keh-piah-chng Kai3-siu7 Kok-tiong e5 lang5 chau2--lai5, khoann3 tioh8 lang5 to7 phah!”"
        ],
        [
          "Tak8-e5 gang7--1-e7。少年gin2-a2活動e5場所long2有分地盤--e5，ka-ti7 e5地盤叫做「lan2庄」，其他--e5叫做「in hit 庄--e5」，雖bong2有時a2 e7因為看be7爽，iah是為tioh8 sio-chenn teh jiok cha-bou2 gin2-a2來sio-phah，m7-koh long2 be7侵門踏戶到對方e5地盤。介壽國中chit tin7人chong5--來，正經hou7 in真意外。",
          "Tak8-e5 gang7--chit8-e7. Siau3-lian5 gin2-a2 oah8-tang7 e5 tiunn5-sou2 long2 u7 pun te7-poann5--e5, ka-ti7 e5 te7-poann5 kio3 cho3 “lan2 chng”, ki5-thann--e5 kio3 cho3 “in hit chng--e5”, sui-bong2 u7 si5-a2 e7 in-ui7 khoann3 be7-song2, iah si7 ui7 tioh8 sio-chenn teh jiok cha-bou2 gin2-a2 lai5 sio-phah, m7-koh long2 be7 chhim-mng5-tah8-hou7 kau3 tui3-hong e5 te7-poann5. Kai3-siu7 Kok-tiong chit tin7 lang5 chong5--lai5, cheng3-keng hou7 in chin i3-goa7."
        ],
        [
          "「Kan2！ Nah e7-sai2 hou7 in chiah hiau-pai！ Ke-si chhoan5-chhoan5--leh，toe3 goa2行！」王奇tai7先hoah聲，眾人choann-a2 ui3店--nih壁邊神明桌kha，sa 1 khun2用報紙包--leh e5鐵棍a2 kap野球ba2-tah，衝出去街a2。",
          "“Kan2! Nah e7-sai2 hou7 in chiah hiau-pai! Ke-si chhoan5-chhoan5--leh, toe3 goa2 kiann5!” Ong5 Ki5 tai7-seng hoah-siann, cheng3-lang5 choann-a2 ui3 tiam3--nih piah pinn sin5-beng5-toh-kha, sa chit8 khun2 iong7 po3-choa2 pau--leh e5 thih-kun3-a2 kap ia2-kiu5 ba2-tah, chhiong chhut khi3 ke-a2."
        ],
        [
          "正旗ma7續手sa 1枝，m7-koh i e5手lioh8-a2 e7 chhoah，beh sio-phah，i iau2是菜鳥a2，m7-koh i猶原認為保護ka-ti7庄e5行為是tioh8--e5。",
          "Cheng3-ki5 ma7 soa3-chhiu2 sa chit8 ki, m7-koh i e5 chhiu2 lioh8-a2 e7 chhoah, beh sio-phah, i iau2 si7 chhai3-chiau2-a2, m7-koh i iu5-goan5 jin7-ui5 po2-hou7 ka-ti7 chng e5 heng5-ui5 si7 tioh8--e5."
        ],
        [
          "Chiah行出店a2無kui2步，to7有5~6 e5人手giah8 ke-si，tui3 in chia衝--過-來。In是社區--nih另外1 phoe chhit-tho5 gin2-a2，大部份long2無讀國中iah是讀到1半to7無koh讀--e5，因為tiann7-tiann7 un ti7社區--nih e5撞球間kap電動間，kap王奇in chit tin7--e5 long2真熟。",
          "Chiah kiann5 chhut tiam3-a2 bo5 kui2 pou7, to7 u7 5~6 e5 lang5 chhiu2 giah8 ke-si, tui3 in chia chhiong--koe3-lai5. In si7 sia7-khu--nih leng7-goa7 chit8 phoe chhit-tho5 gin2-a2, tai7-pou7-hun7 long2 bo5 thak8 kok-tiong iah si7 thak8 kau3 chit8-poann3 to7 bo5 koh thak8--e5, in-ui7 tiann7-tiann7 un ti7 sia7-khu--nih e5 tong7-kiu5-keng kap tian7-tong7-keng, kap Ong5 Ki5 in chit tin7--e5 long2 chin sek8."
        ],
        [
          "「Lin2 ma7 聽tioh8消息--a-ou？ 有看tioh8人--無？」Chhoa7頭e5青--a2頭khi-khi teh問。",
          "“Lin2 ma7 thiann tioh8 siau-sit--a-ou? U7 khoann3 tioh8 lang5--bo5?” Chhoa7-thau5 e5 Chheng--a2 thau5 khi-khi teh mng7."
        ],
        [
          "「無--lah！ Si3-ke3 chhoe7看mai7 chiah koh講--lah！」王奇應--tng2-去，kui-tin7人馬to7開始ti7社區--nih seh8，路邊擔a2 kap店a2 e5頭家看tioh8 chit種情形，心內ke減了解發生siann2-mih tai7-chi3，long2當做無看--tioh8，iah是緊閃--開，假iann2 teh無eng5。Chit-chun7，正旗hiong5-hiong5感覺ka-ti7 na2 tioh8-che，心肝inn2-a2有1種奇怪koh艱苦e5感覺。",
          "“Bo5--lah! Si3-ke3 chhoe7 khoann3-mai7 chiah koh kong2--lah!” Ong5 Ki5 in3--tng2-khi3, kui-tin7 jin5-ma2 to7 khai-si2 ti7 sia7-khu--nih seh8, lou7-pinn tann3-a2 kap tiam3-a2 e5 thau5-ke khoann3 tioh8 chit chiong2 cheng5-heng5, sim-lai7 ke-kiam2 liau2-kai2 hoat-seng siann2-mih tai7-chi3, long2 tong3 cho3 bo5 khoann3--tioh8, iah si7 kin2 siam2--khui, ke2-iann2 teh bo5-eng5. Chit-chun7, Cheng3-ki5 hiong5-hiong5 kam2-kak ka-ti7 na2 tioh8-che, sim-koann inn2-a2 u7 chit8 chiong2 ki5-koai3 koh kan-khou2 e5 kam2-kak."
        ],
        [
          "「Ti7 hia！ Ah！ In tng teh bok 2年4班e5 A賓。」",
          "“Ti7 hia! Ah! In tng teh bok 2 ni5 4 pan e5 A-pin.”"
        ],
        [
          "正旗順發現e5人e5手勢看--過-去，hong5 phah--e5是學校放牛班e5陳文賓，印象中，A賓人真好，真tiam7 koh真有孝，tiann7 ka7厝--nih tau3做加工，be7-tang3 kap in cho3-hoe2 chhit-tho5。Chit-ma2 i hong5 phah倒ti7塗kha teh lian3。",
          "Cheng3-ki5 sun7 hoat-hian7 e5 lang5 e5 chhiu2-se3 khoann3--koe3-khi3, hong5 phah--e5 si7 hak8-hau7 pang3-gu5-pan e5 Tan5 Bun5-pin, in3-siong2 tiong, A-pin lang5 chin ho2, chin tiam7 koh chin iu2-hau3, tiann7 ka7 chhu3--nih tau3 cho3 ka-kang, be7-tang3 kap in cho3-hoe2 chhit-tho5. Chit-ma2 i hong5 phah to2 ti7 thou5-kha teh lian3."
        ],
        [
          "Tak8-e5看--tioh8緊衝--過-去，2 peng5開始phah--起-來。對方人數kap ka-ti7 chit-peng5差不多，ma7 long2有chah鐵棍a2 chit類e5 ke-si。Na2 teh sio-kiat，正旗心內na2 teh驚惶，真驚ka-ti7 hou7人phah--死，因為失神soah hou7對方e5棍a2 bok kui2-na7 e7。",
          "Tak8-e5 khoann3--tioh8 kin2 chhiong--koe3-khi3, nng7 peng5 khai-si2 phah--khi2-lai5. Tui3-hong jin5-sou3 kap ka-ti7 chit-peng5 chha-put-to, ma7 long2 u7 chah thih-kun3-a2 chit lui7 e5 ke-si. Na2 teh sio-kiat, Cheng3-ki5 sim-lai7 na2 teh kiann-hiann5, chin kiann ka-ti7 hou7 lang5 phah--si2, in-ui7 sit-sin5 soah hou7 tui3-hong e5 kun3-a2 bok kui2-na7 e7."
        ],
        [
          "Pi！ Pi！ Pi！『 不要再打了！』Hng7-hng7 e5所在，訓導主任腹tou2大khian大khian，1 khou thui5-thui5 toe3 ti7社區其他人kha-chhng後，na2 pun5 pi-a2 na2走--過-來。",
          "Pi! Pi! Pi!『不要再打了!』Hng7-hng7 e5 sou2-chai7, hun3-to7 chu2-jim7 pak-tou2 toa7-khian toa7-khian, chit8 khou thui5-thui5 toe3 ti7 sia7-khu ki5-thann lang5 kha-chhng au7, na2 pun5 pi-a2 na2 chau2--koe3-lai5."
        ],
        [
          "2 peng5人馬聽tioh8 pi-a2聲，sio-phah隨停--落-來，隨人散--去，tann2-ma2-ka路是1 tah 1 tah e5血跡。",
          "Nng7 peng5 jin5-ma2 thiann tioh8 pi-a2-siann, sio-phah sui5 theng5--loh8-lai5, sui5 lang5 soann3--khi3, tann2-ma2-ka-lou7 si7 chit8 tah chit8 tah e5 hoeh-jiah."
        ],
        [
          "正旗用手ka7 hong5 phah tioh8傷e5孔chhui3 om--leh，食力食力走tng2厝--nih，i心內teh想，che絕對be7-tang3 hou7 ma-ma知iann2，若無，to7慘--a。",
          "Cheng3-ki5 iong7 chhiu2 ka7 hong5 phah tioh8-siong e5 khang-chhui3 om--leh, chiah8-lat8 chiah8-lat8 chau2 tng2 chhu3--nih, i sim-lai7 teh siunn7, che choat8-tui3 be7-tang3 hou7 ma-ma chai-iann2, na7 bo5, to7 chham2--a."
        ],
        [
          "「Li2 tng2--來-a？ I5… 今a2日學校chiah早放學--ou？」Ma-ma tng ti7灶腳煮菜，看tioh8正旗tng2--來，真親切teh ka7問。",
          "“Li2 tng2--lai5-a? I5......kin-a2-jit8 hak8-hau7 chiah cha2 pang3-oh8--ou?” Ma-ma tng ti7 chau3-kha chu2-chhai3, khoann3 tioh8 Cheng3-ki5 tng2--lai5, chin chhin-chhiat teh ka7 mng7."
        ],
        [
          "「Hmh！」正旗chhin3-chhai2編1 e5理由：「今a2日無上輔導課，所以khah早tng2--來。」講soah，隨走入去房間，ka7門關--leh。",
          "“Hmh!” Cheng3-ki5 chhin3-chhai2 pian chit8 e5 li2-iu5: “Kin-a2-jit8 bo5 siong7 hu2-to7-kho3, sou2-i2 khah cha2 tng2--lai5.” Kong2 soah, sui5 chau2 jip8 khi3 pang5-keng, ka7 mng5 koainn--leh."
        ],
        [
          "「Ouh！ Lin2 pa-pa今a2日暗時beh tng2--來，li2 e7-sai2 ka7頂pai2學校畫圖得獎e5作品theh8 hou7 i看，i一定e7真歡喜。」",
          "“Ouh! Lin2 pa-pa kin-a2-jit8 am3-si5 beh tng2--lai5, li2 e7-sai2 ka7 teng2-pai2 hak8-hau7 oe7-tou5 tit-chiong2 e5 chok-phin2 theh8 hou7 i khoann3, i it-teng7 e7 chin hoann-hi2.”"
        ],
        [
          "正旗心內驚1 tio5。Pa-pa ui3 i國校a2 4年開始，to7因為khang-khoe3 e5關係，tiann7 ti7花蓮做海岸e5工程，隔1月日chiah tng2來3~4工a2，以早i若tng2--來，pe7-a2-kiann2 long2有講有笑，自從去讀國中了後，開始kap王奇hit-koa2朋友tau3-tin7，成績ma7 na2來na2 bai2，tiann7-tiann7 koh e7出狀況，平常時a2 ma-ma koh管i be7-tiau5，所以tak8-pai2 pa-pa tng2--來long2 e7 chhoe7 i算siau3，m7-chiah pe7-a2-kiann2 e5關係變kah真無好，見面m7是hong5罵to7是hong5 phah。",
          "Cheng3-ki5 sim-lai7 kiann chit8 tio5. Pa-pa ui3 i kok-hau7-a2 4 ni5 khai-si2, to7 in-ui7 khang-khoe3 e5 koan-he7, tiann7 ti7 Hoa-lian cho3 hai2-hoann7 e5 kang-teng5, keh chit8 goeh8-jit8 chiah tng2 lai5 3~4 kang-a2, i2-cha2 i na7 tng2--lai5, pe7-a2-kiann2 long2 u7 kong2 u7 chhio3, chu7-chiong5 khi3 thak8 kok-tiong liau2-au7, khai-si2 kap Ong5 Ki5 hit-koa2 peng5-iu2 tau3-tin7, seng5-chek ma7 na2 lai5 na2 bai2, tiann7-tiann7 koh e7 chhut chong7-hong2, peng5-siong5-si5-a2 ma-ma koh koan2 i be7-tiau5, sou2-i2 tak8-pai2 pa-pa tng2--lai5 long2 e7 chhoe7 i sng3-siau3, m7-chiah pe7-a2-kiann2 e5 koan-he7 pian3 kah chin bo5 ho2, kinn3-bin7 m7 si7 hong5 me7 to7-si7 hong5 phah."
        ],
        [
          "正旗感覺pa-pa無愛--i。",
          "Cheng3-ki5 kam2-kak pa-pa bo5 ai3--i."
        ],
        [
          "因為e7驚，正旗一直tiam3 ti7房間內底無出--來。暗頓食飽，留ti7學校『晚自習』e5姊姊ma7 tng2--來-a。正旗發現姊姊面色真奇怪，koh e7 ka7 ma-ma khiu2去邊--a2講細聲話，i心內想講「慘--a」，beh piak-khang--a，chit pai2穩死--e5，choann-a2 koh走入去房間bih。",
          "In-ui7 e7 kiann, Cheng3-ki5 it-tit8 tiam3 ti7 pang5-keng lai7-te2 bo5 chhut--lai5. Am3-tng3 chiah8 pa2, lau5 ti7 hak8-hau7『晚自習』e5 che-che ma7 tng2--lai5-a. Cheng3-ki5 hoat-hian7 che-che bin7-sek chin ki5-koai3, koh e7 ka7 ma-ma khiu2 khi3 pinn--a2 kong2 se3-siann-oe7, i sim-lai7 siunn7 kong2 “chham2--a”, beh piak-khang--a, chit pai2 un2 si2--e5, choann-a2 koh chau2 jip8 khi3 pang5-keng bih."
        ],
        [
          "10點左右，pa-pa tng2--來-a，ka7 ma-ma thng7--過e5菜食食--leh，了後，ka7 正旗叫來廳--nih。",
          "10 tiam2 cho2-iu7, pa-pa tng2--lai5-a, ka7 ma-ma thng7--koe3 e5 chhai3 chiah8-chiah8--leh, liau2-au7, ka7 Cheng3-ki5 kio3 lai5 thiann--nih."
        ],
        [
          "正旗in厝是3樓e5公寓，厝內傢俱真簡單，客廳中央khng3神明kap祖先牌位，koh有1台tu2買無joa7久e5電視，粉白e5壁頂，姊姊kap ka-ti7國校a2 ham7國中e5獎狀貼kah kui-phian3，iau2-boe7 kap王奇in tau3-tin7 chhit-tho5 chin3前，正旗e5成績一直be7-bai2。",
          "Cheng3-ki5 in chhu3 si7 sann lau5 e5 kong-u2, chhu3-lai7 ka-ku7 chin kan2-tan, kheh-thiann tiong-ng khng3 sin5-beng5 kap chou2-sian pai5-ui7, koh u7 chit8 tai5 tu2 be2 bo5 joa7 ku2 e5 tian7-si7, hun2-peh8 e5 piah-teng2, che-che kap ka-ti7 kok-hau7-a2 ham7 kok-tiong e5 chiong2-chng7 tah kah kui-phian3, iau2-boe7 kap Ong5 Ki5 in tau3-tin7 chhit-tho5 chin3-cheng5, Cheng3-ki5 e5 seng5-chek it-tit8 be7-bai2."
        ],
        [
          "烏kah e7發光e5皮膚，愈hong5感受tioh8 pa-pa嚴肅e5眼神，長期ti7日頭e7-kha做khang-khoe3，pa-pa e5皮膚曝kah koh烏koh金。",
          "Ou kah e7 hoat-kng e5 phoe5-hu, ju2 hong5 kam2-siu7 tioh8 pa-pa giam5-siok e5 gan2-sin5, tng5-ki5 ti7 jit8-thau5 e7-kha cho3 khang-khoe3, pa-pa e5 phoe5-hu phak8 kah koh ou koh kim."
        ],
        [
          "「Li2講，e-pou li2走去toh？」",
          "“Li2 kong2, e-pou li2 chau2 khi3 toh?”"
        ],
        [
          "正旗頭ann3-ann3：「無。」I偷看邊--a2 e5姊姊，姊姊na2無tai7-chi3--leh，ti7另外1間房間內底teh看冊，準備高中聯考。",
          "Cheng3-ki5 thau5 ann3-ann3: “Bo5.” I thau khoann3 pinn--a2 e5 che-che, che-che na2 bo5 tai7-chi3--leh, ti7 leng7-goa7 chit8 keng pang5-keng lai7-te2 teh khoann3 chheh, chun2-pi7 ko-tiong lian5-kho2."
        ],
        [
          "「Siann2-mih無？ Li2 e-pou kam2有ti7學校？」Ma-ma e5聲lioh8-a2 chhoah-chhoah。",
          "“Siann2-mih bo5? Li2 e-pou kam2 u7 ti7 hak8-hau7?” Ma-ma e5 siann lioh8-a2 chhoah-chhoah."
        ],
        [
          "「Li2是an2-choann2 beh偷走學？ Li2講，li2 kam2有kap人oan-ke sio-phah？」Pa-pa嚴厲e5聲，hou7正旗驚kah m7敢應。",
          "“Li2 si7 an2-choann2 beh thau-chau2-oh8? Li2 kong2, li2 kam2 u7 kap lang5 oan-ke sio-phah?” Pa-pa giam5-le7 e5 siann, hou7 Cheng3-ki5 kiann kah m7 kann2 in3."
        ],
        [
          "「來！ 衫thng3落來hou7 ma-ma看。」Ma-ma chhun手beh ka7正旗e5 liu2-a2 thau2--開，正旗liong3--1-e7，iau2是hong5看tioh8胸坎e5 geng5血。",
          "“Lai5! Sann thng3 loh8 lai5 hou7 ma-ma khoann3.” Ma-ma chhun-chhiu2 beh ka7 Cheng3-ki5 e5 liu2-a2 thau2--khui, Cheng3-ki5 liong3--chit8-e7, iau2 si7 hong5 khoann3 tioh8 heng-kham2 e5 geng5-hoeh."
        ],
        [
          "「Ah！ Nah e7 an2-ne？ 到底發生siann2-mih tai7-chi3？」Ma-ma真m7甘teh相正旗e5傷，目khou tauh8-tauh8-a2 tam5--起-來。",
          "“Ah! Nah e7 an2-ne? Tau3-te2 hoat-seng siann2-mih tai7-chi3?” Ma-ma chin m7-kam teh siong3 Cheng3-ki5 e5 siong, bak8-khou tauh8-tauh8-a2 tam5--khi2-lai5."
        ],
        [
          "「Li2到底是an2-choann2 beh kap人sio-phah？ 死gin2-a2，li2 kioh是m7講話to7 e7-sai2準soah是--無？」Pa-pa koh 1-pai2真siunn7-khi3 ka7逼問。",
          "“Li2 tau3-te2 si7 an2-choann2 beh kap lang5 sio-phah? Si2 gin2-a2, li2 kioh-si7 m7 kong2-oe7 to7 e7-sai2 chun2-soah si7--bo5?” Pa-pa koh chit8 pai2 chin siunn7-khi3 ka7 pek-mng7."
        ],
        [
          "「一定是kap王奇學做phainn2，chit e5 gin2-a2以早to be7 an2-ne--leh…」Ma-ma一直認為正旗是乖gin2-a2。",
          "“It-teng7 si7 kap Ong5 Ki5 oh8 cho3 phainn2, chit e5 gin2-a2 i2-cha2 to be7 an2-ne--leh......” Ma-ma it-tit8 jin7-ui5 Cheng3-ki5 si7 koai gin2-a2."
        ],
        [
          "「Oeh！ Li2 nah long2 m7講話？」Pa-pa愈siunn7-khi3--a，正旗知iann2 pa-pa血壓koan5，ma7 m7敢惹i siunn7-khi3，m7-koh pa-pa an2-ne ka7逼，soah hou7 i愈緊張。",
          "“Oeh! Li2 nah long2 m7 kong2-oe7?” Pa-pa ju2 siunn7-khi3--a, Cheng3-ki5 chai-iann2 pa-pa hoeh-ap koan5, ma7 m7 kann2 jia2 i siunn7-khi3, m7-koh pa-pa an2-ne ka7 pek, soah hou7 i ju2 kin2-tiunn."
        ],
        [
          "「是m7是hit e5王奇？」Pa-pa面seh8向ma-ma：「In tau電話幾番？ Goa2 kha3電話ka7 in pe7母講。」",
          "“Si7 m7 si7 hit e5 Ong5 Ki5 ?” Pa-pa bin7 seh8 hiong3 ma-ma: “In tau tian7-oe7 kui2 hoan? Goa2 kha3 tian7-oe7 ka7 in pe7-bo2 kong2.”"
        ],
        [
          "正旗chit8聽tioh8 pa-pa beh kha3電話去王奇in tau，kui-e5人跳--起-來，hoah講：「Li2想beh chhong3 siann2？ Li2 mai3 tak8-pai2 tng2--來to想beh ka7 goa2罵！」I想beh用chit步來轉移pa-pa e5注意。",
          "Cheng3-ki5 chit8 thiann tioh8 pa-pa beh kha3 tian7-oe7 khi3 Ong5 Ki5 in tau, kui-e5 lang5 thiau3--khi2-lai5, hoah kong2: “Li2 siunn7 beh chhong3 siann2? Li2 mai3 tak8-pai2 tng2--lai5 to siunn7 beh ka7 goa2 me7!” I siunn7 beh iong7 chit pou7 lai5 choan2-i5 pa-pa e5 chu3-i3."
        ],
        [
          "「Li2講siann2-mih？ 做m7-tioh8 tai7-chi3 koh講chit種話！」Pa-pa kui-e5面脹紅--起-來，雙手拳頭母tenn7 kah an5-an5-an5。",
          "“Li2 kong2 siann2-mih? Cho3 m7-tioh8 tai7-chi3 koh kong2 chit chiong2 oe7!” Pa-pa kui-e5 bin7 tiunn3 ang5--khi2-lai5, siang-chhiu2 kun5-thau5-bo2 tenn7 kah an5-an5-an5."
        ],
        [
          "「To7是an2-ne，tak8-pai2 tng2--來to beh ka7 goa2罵，平常時a2 koh無teh ka7 goa2關心。」正旗感覺真委屈，別人e5 pa-pa tak8工long2 e7 tng2厝，ka-ti7 e5 pa-pa soah 1月日chiah tng2來2~3工，厝--nih kan-tann有ma-ma kap姊姊2 e5 cha-bou2，真che7 i有趣味--e5，ma-ma kap姊姊long2無siann2趣味。I tiann7-tiann7感覺kap王奇in講黃色笑話，看A片ke khah有意思，m7-koh pe7母soah認為王奇是不tat不chhit e5 chhit-tho5 gin2-a2。",
          "“To7-si7 an2-ne, tak8-pai2 tng2--lai5 to beh ka7 goa2 me7, peng5-siong5-si5-a2 koh bo5 teh ka7 goa2 koan-sim.” Cheng3-ki5 kam2-kak chin ui2-khut, pat8-lang5 e5 pa-pa tak8 kang long2 e7 tng2 chhu3, ka-ti7 e5 pa-pa soah chit8 goeh8-jit8 chiah tng2 lai5 2~3 kang, chhu3--nih kan-tann u7 ma-ma kap che-che nng7 e5 cha-bou2, chin che7 i u7 chhu3-bi7--e5, ma-ma kap che-che long2 bo5 siann2 chhu3-bi7. I tiann7-tiann7 kam2-kak kap Ong5 Ki5 in kong2 ng5-sek chhio3-oe7, khoann3 A phinn3 ke khah u7 i3-su3, m7-koh pe7-bo2 soah jin7-ui5 Ong5 Ki5 si7 put-tat-put-chhit e5 chhit-tho5 gin2-a2."
        ],
        [
          "「Li2講siann2-mih？ Goa2無法tou7 tng2--來，ma7是為tioh8食頭路飼lin2，若無，lin2 beh an2-choann2有飯thang食？」Pa-pa正經siunn7-khi3--a，i想講，tak8工ti7花蓮sian3海風，曝日頭，做粗重e5 khang-khoe3，long2是為tioh8 chit e5家，tak8-pai2 koh tioh8 hou7 hiah-e5外省腔e5主管刁，i long2忍--落-來無愛計較，to7是為tioh8 beh than3 he tam7-poh8-a2薪水來維持in chit e5家庭，chit-ma2 in kiann2竟然tng i e5面講chit種話。",
          "“Li2 kong2 siann2-mih? Goa2 bo5 hoat-tou7 tng2--lai5, ma7 si7 ui7 tioh8 chiah8 thau5-lou7 chhi7 lin2, na7 bo5, lin2 beh an2-choann2 u7 png7 thang chiah8?” Pa-pa cheng3-keng siunn7-khi3--a, i siunn7 kong2, tak8 kang ti7 Hoa-lian sian3 hai2-hong, phak8 jit8-thau5, cho3 chhou-tang7 e5 khang-khoe3, long2 si7 ui7 tioh8 chit e5 ke, tak8-pai2 koh tioh8 hou7 hiah-e5 goa7-seng2-khiunn e5 chu2-koan2 tiau, i long2 jim2--loh8-lai5 bo5-ai3 ke3-kau3, to7-si7 ui7 tioh8 beh than3 he tam7-poh8-a2 sin-sui2 lai5 ui5-chhi5 in chit e5 ka-teng5, chit-ma2 in kiann2 keng3-jian5 tng i e5 bin7 kong2 chit chiong2 oe7."
        ],
        [
          "「Than3 siann2-mih錢？ Goa2連零用錢to無，人…」正旗感覺ka-ti7講kah有koa2超過，m7-koh話to已經講出嘴--a。",
          "“Than3 siann2-mih chinn5? Goa2 lian5 leng5-iong7-chinn5 to bo5, lang5......” Cheng3-ki5 kam2-kak ka-ti7 kong2 kah u7 koa2 chhiau-koe3, m7-koh oe7 to i2-keng kong2 chhut chhui3--a."
        ],
        [
          "Pa-pa心內1陣絞疼，是a7，ti7 chit e5時代，做工a2 1月日than3--tioh8 e5錢極ke thang維持厝--nih e5開銷nia5，厝--nih hit台彩色電視，koh是gin2-a2看tioh8別人tau有，一再ka7哀求，i chiah ka7烏白電視換掉，為tioh8買chit台彩色電視，i嘴齒根咬--leh，ke加班kui2-na7禮拜，chiah有thang買--e5，nah koh有siann2-mih錢thang hou7 gin2-a2做零用錢？",
          "Pa-pa sim-lai7 chit8 chun7 ka2-thiann3, si7 a7, ti7 chit e5 si5-tai7, cho3-kang-a2 chit8 goeh8-jit8 than3--tioh8 e5 chinn5 kek8-ke thang ui5-chhi5 chhu3--nih e5 khai-siau nia5, chhu3--nih hit tai5 chhai2-sek tian7-si7, koh si7 gin2-a2 khoann3 tioh8 pat8-lang5 tau u7, it-chai3 ka7 ai-kiu5, i chiah ka7 ou-peh8 tian7-si7 oann7-tiau7, ui7 tioh8 be2 chit tai5 chhai2-sek tian7-si7, i chhui3-khi2-kin ka7--leh, ke ka-pan kui2-na7 le2-pai3, chiah u7 thang be2--e5, nah koh u7 siann2-mih chinn5 thang hou7 gin2-a2 cho3 leng5-iong7-chinn5?"
        ],
        [
          "「Li2 chit e5 gin2-a2，goa2看，無hou7 li2 1-koa2教示be7-sai2--chit！」Pa-pa續手sa 1枝衫keng-a2 to7 tui3正旗身軀sut--落-去，正旗感覺皮膚疼kah beh lih--開-a，目屎隨lian3--出-來，koh na2 si3-ke3閃pa-pa手--nih e5衫keng-a2。",
          "“Li2 chit e5 gin2-a2, goa2 khoann3, bo5 hou7 li2 chit8-koa2 ka3-si7 be7-sai2--chit!” Pa-pa soa3-chhiu2 sa chit8 ki sann-keng-a2 to7 tui3 Cheng3-ki5 seng-khu sut--loh8-khi3, Cheng3-ki5 kam2-kak phoe5-hu thiann3 kah beh lih--khui-a, bak8-sai2 sui5 lian3--chhut-lai5, koh na2 si3-ke3 siam2 pa-pa chhiu2--nih e5 sann-keng-a2."
        ],
        [
          "「Ah，mai3 an2-ne--lah！ 正旗，緊ka7 pa-pa會失禮！」Ma-ma目屎na2滴na2 beh阻擋liah8狂e5 pa-pa，姊姊ma7走出來苦勸：「Pa5--a2，mai3 an2-ne--lah！ Pa5--a2！」M7-koh pa-pa手--nih e5衫keng-a2 iau2是一直tui3正旗身軀sut--落-去。",
          "“Ah, mai3 an2-ne--lah! Cheng3-ki5, kin2 ka7 pa-pa hoe7 sit-le2!” Ma-ma bak8-sai2 na2 tih na2 beh chou2-tong3 liah8-kong5 e5 pa-pa, che-che ma7 chau2 chhut lai5 khou2-khng3: “Pa5--a2, mai3 an2-ne--lah! Pa5--a2!” M7-koh pa-pa chhiu2--nih e5 sann-keng-a2 iau2 si7 it-tit8 tui3 Cheng3-ki5 seng-khu sut--loh8-khi3."
        ],
        [
          "正旗擋be7-tiau5--a，走入去房間內，ka7門鎖--起-來，pa-pa出力long3 kui2-e7-a2門，long3 be7開，攻擊chiah停--落-來。",
          "Cheng3-ki5 tong3 be7-tiau5--a, chau2 jip8 khi3 pang5-keng lai7, ka7 mng5 so2--khi2-lai5, pa-pa chhut-lat8 long3 kui2-e7-a2 mng5, long3 be7 khui, kong-kek chiah theng5--loh8-lai5."
        ],
        [
          "Chit暝，正旗聽tioh8 pe7母ti7 in房間--nih講真久e5話，ka-ti7目屎流--leh流--leh chiah睏--去。",
          "Chit me5, Cheng3-ki5 thiann tioh8 pe7-bo2 ti7 in pang5-keng--nih kong2 chin ku2 e5 oe7, ka-ti7 bak8-sai2 lau5--leh lau5--leh chiah khun3--khi3."
        ]
      ],
      "篇名": "Jin5-kan Pik-hap8_01"
    }
  ]
}
