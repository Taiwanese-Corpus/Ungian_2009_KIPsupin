{
  "作者": "編輯室",
  "出版年": "1898",
  "出版者": "台灣教會公報社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "Tui3 漢字e5 月報翻譯--e5",
          "Tui3 Han3-ji7 e5 Goat8-po3 hoan-ek8--e5"
        ],
        [
          "有倩工e5 作穡人ka7 主人飼精牲，一下久小可會bat精牲e5 話。有一日ti7 關精牲e5 所在振動。牛忽然目珠大蕊ma3-ma3叫講，好--ah！無人會贏--我；平地謀生 e5 草出在我睏食，ti7 hit中間主人好款待我。Lin2敢thang kap我比mah？",
          "U7 chhiaN3-kang e5 choh-sit-lang5 ka7 chu2-lang5 chhi7 cheng-seN, chit8-e7 ku2 sio2-khoa2 e7 bat cheng-seN e5 oe7. U7 chit8 jit8 ti7 koaiN cheng-seN e5 sou2-chai7 tin2-tang7. Gu5 hut-jian5 bak8-chiu toa7-lui2 ma3-ma3-kio3 kong2, Ho2--ah! Bo5 lang5 e7 iaN5--goa2; peN5-te7 bou5-seng e5 chhau2 chhut-chai7 goa2 khun3 chiah8, ti7 hit tiong-kan chu2-lang5 ho2 khoan2-thai7 goa2. Lin2 kiam2 thang kap goa2 pi2 mah?"
        ],
        [
          "馬tui3 邊仔駛鼻空管笑--伊，講，主人iau2-ku2 ka7我另外備辦一個所在；親像你敢thang kap人講mah？",
          "Be2 tui3 piN-a2 sai2 phiN7-khang-kng2 chhio3--i, kong2, Chu2-lang5 iau2-ku2 ka7 goa2 leng7-goa7 pi7-pan7 chit8 e5 sou2-chai7; chhin-chhiuN7 li2 kiam2 thang kap lang5 kong2 mah?"
        ],
        [
          "羊搖搖擺擺tui3外面來講，Che攏是m7知家己e5 話，背重擔行遠路是甚物人 e5 氣力mah？若是我m7使掛牛擔，m7 bat hou7人騎，成日閒閒teh chhit-tho5,無人比我較快樂。Lin2 iau2-ku2 敢誇口mah？",
          "IuN5 io5-io5 pai2-pai2 tui3 goa7-bin7 lai5 kong2, Che long2 si7 m7 chai ka-ti7 e5 oe7, poe7 tang7-taN3 kiaN5 hng7-lou7 si7 sim2-mih8 lang5 e5 khui3-lat8 mah? Na7 si7 goa2 m7-sai2 koa3 gu5-taN, m7 bat hou7 lang5 khia5, chiaN5-jit8 eng5-eng5 teh chhit-tho5, bo5 lang5 pi2 goa2 khah khoai3-lok8. Lin2 iau2-ku2 kaN2 khoa-khau2 mah?"
        ],
        [
          "話講boe7煞，koh有teh 喉叫ti7 廳堂--e5 講，我逐擺 teh食，主人的確著代先試滋味，koh出在我出入ti7 房間，攏無小可禁khi7。Lin2攏是外面人，thai3-tho2 m7降服 ti7 我腳下？眾人看見卻是主人所疼 e5狗；就攏恬去無話。",
          "Oe7 kong2 boe7 soah, koh u7 teh au5-kio3 ti7 thiaN-tng5--e5 kong2, Goa2 tak8-pai2 teh chiah8, chu2-lang5 tek-khak tioh8 tai7-seng chhi3 chu-bi7, koh chhut-chai7 goa2 chhut-jip8 ti7 pang5-keng, long2 bo5 sio2-khoa2 kim3-khi7. Lin2 long2 si7 goa7-bin7 lang5, thai3-tho2 m7 hang5-hok8 ti7 goa2 kha-e7. Cheng3-lang5 khoaN3-kiN3 khiok si7 chu2-lang5 sou2 thiaN3 e5 kau2; chiu7 long2 tiam7 khi3 bo5 oe7."
        ],
        [
          "無扑算 koh有一個企teh講，我知lah，拖車--e5，背重擔--e5，ka做絨布--e5，顧門--e5，攏家己掠做得改mah？親像我e5 門戶攏著主人開關，koh 驚了我吞be7落去，所以ai3 我食到飽，淺看我e5 肥白phauh-phauh大。Lin2應該著反悔話講m7著。Ka7伊看起來是烏面e5 大豬，歸群攏 m7歡喜。",
          "Bo5 phah-sng3 koh u7 chit8 e5 khia7 teh kong2, Goa2 chai lah, thoa-chhia--e5, poe7 tang7-taN3--e5, ka cho3 jiong5-pou3--e5, kou3-mng5--e5, long2 ka-ti7 liah8-cho3 tek-kai2 mah? Chhin-chhiuN7 goa2 e5 mng5-hou7 long2 tioh8 chu2-lang5 khui koaiN, koh kiaN-liau2 goa2 thun be7 loh8--khi3, sou2-i2 ai3 goa2 chiah8 kau3 pa2, chhian2 khoaN3 goa2 e5 pui5-peh8 phauh-phauh toa7. Lin2 eng-kai tioh8 hoan2-hoe2 oe7 kong2 m7-tioh8. Ka7 i khoaN3--khi2-lai5 si7 ou-bin7 e5 toa7-ti, kui-kun5 long2 m7 hoaN-hi2."
        ],
        [
          "Tu2-tu2仔teh 相爭口角e5 時陣，主人kap一個廚子到，講，我有好e5 人客，請替我揀選好e5 滋味。廚子斟酌看，到尾用一條索仔liu3 hit隻豬頷頸就去。",
          "Tu2-tu2-a2 teh saN-chiN3 khau2-kak e5 si5-chun7, chu2-lang5 kap chit8 e5 tou5-chi2 kau3, kong2, Goa2 u7 ho2 e5 lang5-kheh, chhiaN2 the3 goa2 keng2-soan2 ho2 e5 chu-bi7. Tou5-chi2 chim-chiok khoaN3, kau3 boe2 eng7 chit8 tiau5 soh-a2 liu3 hit chiah ti am7-kun2 chiu7 khi3."
        ]
      ],
      "篇名": "Tsing-senn e5 phi3-ju7"
    }
  ]
}
