{
  "作者": "胡長松",
  "出版年": "2008",
  "出版者": "無",
  "文類": "小說",
  "書寫系統": "漢羅",
  "資料": [
    {
      "段": [
        [
          "我毋知影妻是按怎會去買彼隻鳥a2轉來，伊講：「Ti7夜市a2看著，感覺伊可憐，to7共買轉來矣。」我共斟酌看，是白耳畫眉。鳥a2予妻囥ti7房間頭前的陽台，一透早，唉to7干那有心理病仝款，啾啾叫，叫袂煞，ti7籠a2內khok-khok跳懸跳低，害我倒ti7眠床頂嘛聽kah無張持緊張神經質起--來。我共妻講：「妳敢會使叫彼隻有病的白耳a2莫閣khok-khok跳矣？若無，規氣共放放--出去。」妻應講：「A to7是按呢毋才看伊可憐--的嘛！閣再講，按呢的鳥a2共放--出去，嘛乾焦是揣無吃、飫死一條路爾敢毋是？」妻真堅持，我只好繼續接受伊佮鳥a2精神上的苦毒。",
          "Goa2 m7 chai-iann2 chhe si7 an2-choann2 e7 khi3 be2 hit chiah chiau2-a2 tng2--lai5, i kong2: “Ti7 ia7-chhi7-a2 khoann3--tioh8, kam2-kak i kho2-lian5, to7 ka7 be2 tng2--lai5-a.” Goa2 ka7 chim-chiok khoann3, si7 peh8-hi7 oe7-bai5. Chiau2-a2 hou7 chhe khng3 ti7 pang5-keng thau5-cheng5 e5 iong5-tai5, chit8 thau3-cha2, ai to7 ka2-na2 u7 sim2-li2-penn7 kang7-khoan2, chiuh-chiuh-kio3, kio3 be7 soah, ti7 lang2-a2 lai7 khok-khok thiau3 koan5 thiau3 ke7, hai7 goa2 to2 ti7 bin5-chhng5 teng2 ma7 thiann kah bo5 tiunn-ti5 kin2-tiunn sin-keng-chit khi2--lai5. Goa2 ka7 chhe kong2: “Li2 kam2 e7-sai2 kio3 hit chiah u7 penn7 e5 peh8-hi7-a2 mai3 koh khok-khok thiau3--a? Na7 bo5, kui-khi3 ka7 pang3-pang3--chhut-khi3.” Chhe in3 kong2: “A to7-si7 an2-ne m7-chiah khoann3 i kho2-lian5--e5 mah! Koh-chai3 kong2, an2-ne e5 chiau2-a2 ka7 pang3--chhut-khi3, ma7 kan-ta si7 chhoe7 bo5 chiah8, iau-si2 chit8 tiau5 lou7 nia5 kam2 m7 si7?” Chhe chin kian-chhi5, goa2 chi2-ho2 ke3-siok8 chiap-siu7 i kap chiau2-a2 cheng-sin5 siong7 e5 khou2-tok8."
        ],
        [
          "閣較害的是我自來無bat想過，我一日透早會因為醫學的特殊理由佮妻鬥陣。伊量體溫，判斷彼日是「排卵期」，to7要我請假佮伊去婦產科做檢查，尚重要的是，ti7檢查晉前，夭壽骨阮閣必須要先合房。彼个檢查有一个奇怪的名叫做「性交後試驗」。Ti7按呢的早起無閒彼項予我感覺真無神，見若毋是位感情的角度出發的，哼我認為它to7屬ti7獸類的層次。好笑的是規个過程平波波無起無落，袂輸一个唐突恬靜的儀式，一直到結束，我遂完全無臭無汗（毋to7干那一隻狗？）事後妻恬tsuh-tsuh倒值床頂袂振袂動，伊講，是醫生交待的。「這是tiau5胎的姿勢，要維持半點鐘。」伊的聲調內面有一款莊嚴的母性的氣氛，予我笑出來。伊看我嘻嘻哈哈，to7受氣矣，頭斡過來講：「敢講這件代誌你無責任？閣有，尚急欲抱孫的人敢毋是恁老爸？」",
          "Koh-khah hai7--e5 si7 goa2 chu7-lai5 m7 bat siunn7--koe3, goa2 chit8 jit8 thau3-cha2 e7 in-ui7 i-hak8 e5 tek8-su5 li2-iu5 kap chhe tau3-tin7. I niu7 the2-un, phoann3-toan7 hit jit8 si7 “pai5-loan2-ki5”, to7 ai3 goa2 chheng2-ka2 kap i khi3 hu7-san2-kho cho3 kiam2-cha, siong7 tiong7-iau3--e5 si7, ti7 kiam2-cha chin3-cheng5, iau2-siu7-kut goan2 koh pit-su ai3 seng kap-pang5. Hit e5 kiam2-cha u7 chit8 e5 ki5-koai3 e5 mia5 kio3-cho3 `seng3-kau au7 chhi3-giam7”. Ti7 an2-ne e5 chai2-khi2 bo5-eng5 hit hang7 hou7 goa2 kam2-kak chin bo5-sin5, kinn3-na7 m7 si7 ui3 kam2-cheng5 e5 kak-tou7 chhut-hoat--e5, he goa2 jin7-ui7 i to7 siok8 ti7 siu3-lui7 e5 chan5-chhu3. Ho2-chhio3--e5 si7 kui-e5 koe3-teng5 penn5-pho-pho bo5 khi2 bo5 loh8, be7-su chit8 e5 tong5-thut8 tiam7-cheng7 e5 gi5-sek, it-tit8 kau3 kiat-sok, goa2 soah oan5-choan5 bo5 chhau3 bo5 koann7 (m7 to7 ka2-na2 chit8 chiah kau2?) Su7-au7 chhe tiam7-tsuh-tsuh to2 ti7 chhng5 teng2 be7 tin2 be7 tang7, i kong2, si7 i-seng kau-tai3--e5. “Che si7 tiau5-thai e5 chu-se3, ai3 i5-chhi5 poann3 tiam2-cheng.” I e5 siann-tiau7 lai7-bin7 u7 chit8 khoan2 chong-giam5 e5 bu2-seng3 e5 khi3-hun, hou7 goa2 chhio3--chhut-lai5. I khoann3 goa2 hi-hi ha-ha, to7 siu7-khi3--a, thau5 oat koe3 lai5 kong2: “Kam2 kong2 chit kiann7 tai7-chi3 li2 bo5 chek-jim7? Koh u7, siong7 kip beh pho7 sun e5 lang5 kam2 m7 si7 lin2 lau7-pe7?”"
        ],
        [
          "這站，親像按呢的情形已經無特別。拄結婚的時，因為猶未生子，我佮妻確實享受過一段清閒自在的日子，上山落海，嘛做伙去過幾lo7个國家蹉跎；毋拘，當阮想起要有囡a2的時，這个清閒遂to7成做壓力矣。阮一直無法度有囡a2。沓沓，阮鬥陣的時所想的全是這个任務，這予人真厭sian7無神。妻認為一定是ti7伊或者是我成長的過程中，有啥物無發現的罪，所以伊的腹肚才會到旦無動靜。所以，伊堅持要揣出彼个罪。這馬，「罪」的想法kann5 ti7阮中央，已經成做一粒我心肝頭的臭膿。我毋知影按呢的看法位佗來的，毋過，我按算拒絕它。哼哼，自古來，宰人放火的惡人定定是子孫a2滿堂敢毋是？",
          "Chit-cham7, chhin-chhiunn7 an2-ne e5 cheng5-heng5 i2-keng bo5 tek8-piat8. Tu2 kiat-hun e5 si5, in-ui7 iau2-be7 senn-kiann2, goa2 kap chhe khak-sit8 hiang2-siu7 koe3 chit8 toann7 chheng-eng5 chu7-chai7 e5 jit8-chi2, chiunn7-soann loh8-hai2, ma7 cho3-hoe2 khi3 koe3 kui2-lo7 e5 kok-ka chhit-tho5; m7-ku2, tng goan2 siunn7-khi2 ai3 u7 gin2-a2 e5 si5, chit e5 chheng-eng5 soah to7 chiann5-cho3 ap-lek8--a. Goan2 it-tit8 bo5 hoat-tou7 u7 gin2-a2. Tauh8-tauh8, goan2 tau3-tin7 e5 si5 sou2 siunn7--e5 choan5 si7 chit e5 jim7-bu7, che hou7 lang5 chin ia3-sian7 bo5-sin5. Chhe jin7-ui7 it-teng7 si7 ti7 i hek8-chia2 si7 goa2 seng5-tiong2 e5 koe3-teng5 tiong, u7 siann2-mih bo5 hoat-hian7 e5 choe7, sou2-i2 i e5 pak-tou2 chiah e7 kau3-tann bo5 tang7-cheng7. Sou2-i2, i kian-chhi5 ai3 chhoe7 chhut hit e5 choe7. Chit-ma2, “choe7” e5 siunn7-hoat kann5 ti7 goan2 tiong-ng, i2-keng chiann5-cho3 chit8 liap8 goa2 sim-koann-thau5 e5 chhau3-lang5. Goa2 m7 chai-iann2 an2-ne e5 khoann3-hoat ui3 to2 lai5--e5, m7-koh, goa2 an3-sng3 ku7-choat8 i. Hmh-hmh, chu7-kou2 lai5, thai5-lang5 pang3-hoe2 e5 ok-lang5 tiann7-tiann7 si7 kiann2-sun-a2 moa2-tong5 kam2 m7 si7?"
        ],
        [
          "病院診間的壁頂頭掛一幅白鸛展翅的圖。晉前ti7我佮妻的房間壁的頂頭，嘛bat掛過仝款的一幅，是妻特別揣真久才買著的。北歐的人講囡a2攏是白鸛用喙咬咧送來的，所以，共白鸛叫做送子鳥。妻認為掛彼幅圖會予伊好運（若論罪，這个迷信的想法咁會使脫罪？）彼幅圖內面的鸛翅鼓展開，白色羽毛的外圍是一緣烏色的毛，ti7日頭下，確實干那有一个白布巾包起來的紅嬰a2予牠抱ti7胸坎，我愈看愈綿精。「你敢會留ti7遮？」妻欲做內診的時，護士小姐問我。我搖頭。目睭金金看另外一个查甫人共傢俬囥入妻的身體，閣按怎講我嘛無法度慣習。「按呢，請先卡面等。等一下會閣請你入來。」護士小姐kah-na2知影我的ngai3-ngioh8,用一个同情的聲調講。我to7 ti7候診室等。安徒生bat寫過一篇白鸛的故事，內面講有一群狗怪囡a2唱歪歌恥笑當底學飛的白鸛的鳥a2子，路尾手，彼群白鸛學會曉飛了後，真袂爽，to7共一群死去的囡a2送予遐狗怪囝a2做小弟小妹──我共妻講這个故事，奇怪，伊聽了真無歡喜，認為我故意講歹聽話予聽。尾手過無二日，伊to7共彼幅圖位壁頂提落來--矣。這馬想來，妻所講的罪，嘛毋是完全無道理。我敢是彼群恥笑白鸛的囡a2的其中一个？",
          "Penn7-inn7 chim2-keng e5 piah teng2-thau5 koa3 chit8 pak peh8-koan3 tian2 sit e5 tou5. Chin3-cheng5 ti7 goa2 kap chhe e5 pang5-keng piah e5 teng2-thau5, ma7 bat koa3 koe3 kang7-khoan2 e5 chit8 pak, si7 chhe tek8-piat8 chhoe7 chin ku2 chiah be2--tioh8-e5. Pak-au e5 lang5 kong2 gin2-a2 long2 si7 peh8-koan3 iong7 chhui3 ka7 leh sang3--lai5-e5, sou2-i2, ka7 peh8-koan3 kio3-cho3 sang3-chu2-niau2. Chhe jin7-ui7 koa3 hit pak tou5 e7 hou7 i ho2-un7 (na7 lun7 choe7, chit e5 be5-sin3 e5 siunn7-hoat kam2 e7-sai2 thoat-choe7?) Hit pak tou5 lai7-bin7 e5 koan3 sit-kou2 tian2--khui, peh8-sek u2-mou e5 goa7-ui5 si7 chit8 ian5 ou-sek e5 mou, ti7 jit8-thau5 ha7, khak-sit8 ka2-na2 u7 chit8 e5 peh8-pou3-kin pau--khi2-lai5 e5 ang5-enn-a2 hou7 i pho7 ti7 heng-kham2, goa2 ju2 khoann3 ju2 mi5-chinn. “Li2 kam2 e7 lau5 ti7 chia?” Chhe beh cho3 loe7-chim2 e5 si5, hou7-su7 sio2-chia2 mng7--goa2. Goa2 io5-thau5. Bak8-chiu kim-kim khoann3 leng7-goa7 chit8 e5 cha-pou-lang5 ka7 ke-si khng3 jip8 chhe e5 sin-the2, koh an2-choann2 kong2 goa2 ma7 bo5 hoat-tou7 koan3-si3. “An2-ne , chhiann2 seng kha2-bin7 tan2. Tan2--chit8-e7 e7 koh chhiann2 li2 jip8--lai5.” Hou7-su7 sio2-chia2 kah-na2 chai-iann2 goa2 e5 ngai3-ngioh8, iong7 chit8 e5 tong5-cheng5 e5 siann-tiau7 kong2. Goa2 to7 ti7 hio7-chim2-sek tan2. An-tou5-seng bat sia2 koe3 chit8 phinn peh8-koan3 e5 kou3-su7, lai7-bin7 kong2 u7 chit8 kun5 kau2-koai3 gin2-a2 chhiunn3 oai-koa thi2-chhio3 tng teh oh8 poe e5 peh8-koan3 e5 chiau2-a2-kiann2, lou7-boe2-chhiu2, hit kun5 peh8-koan3 oh8 e7-hiau2 poe liau2-au7, chin be7-song2, to7 ka7 chit8 kun5 si2--khi3 e5 gin2-a2 sang3 hou7 hia kau2-koai3 gin2-a2 cho3 sio2-ti7 sio2-moe7----goa2 ka7 chhe kong2 chit e5 kou3-su7, ki5-koai3, i thiann liau2 chin bo5 hoann-hi2, jin7-ui7 goa2 kou3-i3 kong2 phiann2-thiann-oe7 hou7 thiann. Boe2-chhiu2 koe3 bo5 nng7 jit8, i to7 ka7 hit pak tou5 ui3 piah teng2 theh8--loh8-lai5-a. Chit-ma2 siunn7--lai5, chhe sou2 kong2 e5 choe7, ma7 m7 si7 oan5-choan5 bo5 to7-li2. Goa2 kam2 si7 hit kun5 thi2-chhio3 peh8-koan3 e5 gin2-a2 e5 ki5-tiong chit8 e5?"
        ],
        [
          "這个想法沓沓a2 ti7我的心內pu3-inn2：我知影，ti7表面的「我」下面，恐驚有另外一个「我」，阿彼个「我」的想法閣是hiah呢汰膏垃圾，完全是表面的「我」無法度承認的！",
          "Chit e5 siunn7-hoat tauh8-tauh8-a2 ti7 goa2 e5 sim-lai7 pu3-inn2: goa2 chai-iann2, ti7 piau2-bin7 e5 “goa2” e7-bin7, khiong2-kiann u7 leng7-goa7 chit8 e5 “goa2”, ah hit e5 “goa2” e5 siunn7-hoat koh si7 hiah-ni7 thai2-ko pun3-so3, oan5-choan5 si7 piau2-bin7 e5 “goa2” bo5 hoat-tou7 seng5-jin7--e5!"
        ],
        [
          "「先生，請入來。」護士小姐叫我。",
          "“Sian-sinn, chhiann2 jip8--lai5.” Hou7-su7 sio2-chia2 kio3--goa2."
        ],
        [
          "妻已經peh起來坐ti7椅a2頂，掛金框目鏡的醫生一直看電腦螢幕：「Ti7拄才的檢查，太太的子宮頸發現有12隻精蟲，這表示精蟲的數量、活動力閣有對子宮頸黏液的穿透力正常無問題。一般來講，子宮頸黏液是精蟲向前泅最大的阻礙，有通過12隻已經是袂bai2。」這表示啥物，我想無，醫生嘛講袂清楚，總講一句，伊共阮恭喜，因為阮猶閣真有機會有囡a2，毋過ai3繼續phah拚。毋知是安怎，我真討厭看彼个醫生的面。行出診間我挑故意假笑魁：「我甘願共神求嘛無相信這个醫生的話。」妻to7共我凝：「哼！你的信心敢袂傷大？」伊焦笑二聲。我雄雄發現這已經毋是我所熟悉的彼个妻（老實講，位阮想欲生子，我to7毋bat聽過伊笑），聲調內面，有我無法度瞭解的不滿。",
          "Chhe i2-keng peh khi2 lai5 che7 ti7 i2-a2 teng2, koa3 kim-kheng bak8-kiann3 e5 i-seng it-tit8 khoann3 tian7-nau2 eng5-bou7: “Ti7 tu2-chiah e5 kiam2-cha, thai3-thai3 e5 chu2-kiong-keng2 hoat-hian7 u7 12 chiah cheng-thang5, che piau2-si7 cheng-thang5 e5 sou3-liong7, oah8-tang7-lat8 koh u7 tui3 chu2-kiong-keng2 liam5-ek8 e5 chheng7-thau3-lat8 cheng3-siong5 bo5 bun7-te5. It-poann lai5 kong2, chu2-king-keng2 liam5-ek8 si7 cheng-thang5 hiong3 cheng5 siu5 choe3-toa7 e5 chou2-gai7, u7 thong-koe3 12 chiah i2-keng si7 be7-bai2.” Che piau2-si7 siann2-mih, goa2 siunn7 bo5, i-seng ma7 kong2 be7 chheng-chho2, chong2 kong2 chit8 ku3, i ka7 goan2 kiong-hi2, in-ui7 goan2 iau2-koh chin u7 ki-hoe7 u7 gin2-a2, m7-koh ai3 ke3-siok8 phah-piann3. M7 chai si7 an2-choann2, goa2 chin tho2-ia3 khoann3 hit e5 i-seng e5 bin7. Kiann5 chhut chim2-keng goa2 thiau-kou3-i3 ke2 chhio3-khoe: “Goa2 kam-goan7 ka7 sin5 kiu5 ma7 bo5 siong-sin3 chit e5 i-seng e5 oe7.” Chhe to7 ka7 goa2 gin5: “Hmh! Li2 e5 sin3-sim kam2 be7 siunn toa7?” I ta-chhio3 nng7 siann. Goa2 hiong5-hiong5 hoat-hian7 che i2-keng m7 si7 goa2 sou2 sek8-sai7 e5 hit e5 chhe (lau2-sit8 kong2, ui3 goan2 siunn7 beh senn-kiann2, goa2 to7 m7 bat thiann koe3 i chhio3), siann-tiau7 lai7-bin7, u7 goa2 bo5 hoat-tou7 liau2-kai2 e5 put-boan2."
        ],
        [
          "2",
          "2"
        ],
        [
          "暗暝，阮社頭a2迎鬧熱，阮pa5自幾日前一直堅持我要去吃辦桌，因為是地方難得的神農大帝刈香，幾年一擺。印象中這款代誌是阮阿公的sit頭，阮pa5一向是kek外外毋bat底睬的，毋過，阮阿公二年前過身去矣，這遍阮pa5遂變做阮林家的大家長，雄雄熱心kah。阮pa5的意思干那講這是伊的面子，所以，我一表示我尚好莫吃拜拜的時，伊to7 kek面腔予我看，真有欲斷絕爸子關係的範勢，這予我真不安。我認為我的老爸並無顧慮我的想法，因為我的丈人規家信耶穌，閣再講我為著娶妻，表面上嘛勉強洗禮矣，這馬閣是ti7阮丈人的建設公司吃頭路，我相信阮pa5的堅持乾焦會造成我的不幸爾爾。",
          "Am3-me5, goan2 Sia7-thau5-a2 ngia5-lau7-jiat8, goan2 pa5 chu7 kui2 jit8 cheng5 it-tit8 kian-chhi5 goa2 ai3 khi3 chiah8 pan7-toh, in-ui7 si7 te7-hng lan5-tit e5 Sin5-long5 Tai7-te3 koa3-hiunn, kui2 ni5 chit8 pai2. In3-siong2 tiong chit khoan2 tai7-chi3 si7 goan2 a-kong e5 sit-thau5, goan2 pa5 it-hiong3 si7 kek goa7-goa7 m7 bat teh chhap--e5, m7-koh, goan2 a-kong nng7 ni5 cheng5 koe3-sin--khi3-a, chit pian3 goan2 pa5 soah pinn3-cho3 goan2 Lim5--ka e5 toa7-ka-tiunn2, hiong5-hiong5 jiat8-sim kah. Goan2 pa5 e5 i3-su3 ka2-na2 kong2 che si7 i e5 bin7-chu2, sou2-i2, goa2 chit8 piau2-si7 goa2 siong7 ho2 mai3 chiah8 pai3-pai3 e5 si5, i to7 kek bin7-chhiunn hou7 goa2 khoann3, chin u7 beh tng7-choat8 pe7-kiann2 koan-he7 e5 pan7-se3, che hou7 goa2 chin put-an. Goa2 jin7-ui7 goa2 e5 lau7-pe7 peng7 bo5 kou3-lu7 goa2 e5 siunn7-hoat, in-ui7 goa2 e5 tiunn7-lang5 kui-ke sin3 Ia5-sou, koh-chai3 kong2 goa2 ui7 tioh8 chhoa7 chhe, piau2-bin7 siong7 ma7 bian2-kiong2 se2-le2--a, chit-ma2 koh si7 ti7 goan2 tiunn7-lang5 e5 kian3-siat kong-si chiah8 thau5-lou7, goa2 siong-sin3 goan2 pa5 e5 kian-chhi5 kan-ta e7 cho7-seng5 goa2 e5 put-heng7 nia7-nia7."
        ],
        [
          "「好啦，恁尪a2某tshua7來孝孤to7著啦。恁契爸火樹叔公嘛八十外a2外矣啦，這回的香刈了，敢猶閣有後一回to7毋知矣啦！」阮母a2按呢嚅：「無，嘛看ti7恁契爸a2的面子，伊外疼你咧！」",
          "“Ho2--lah, lin2 ang-a2-bou2 tshua7 lai5 hau3-kou to7 tioh8--lah. Lin2 khe3-pe7 Hoe2-chhiu7 chek-kong ma7 peh-chap8 goa7-a2-goa7 a lah, chit hoe5 e5 hiunn koa3 liau2, kam2 iau2-koh u7 au7 chit8 hoe5 to7 m7 chai--a lah!” Goan2 bu2--a2 an2-ne hauh: “Bo5, ma7 khoann3 ti7 lin2 khe3-pe7-a2 e5 bin7-chu2, i joa7 thiann3--li2 leh!”"
        ],
        [
          "我的契爸火樹叔公，是六七十冬前神農大帝揀選的老乩童，我細漢歹io飼，阮母a2共我契予伊做子，逐冬過年初二的查某子日攏要轉去in兜吃飯吃到16歲，he是阮hia的例。Hin2時我的頭殼熠過一个畫面，是幾年前火樹叔公去到阮兜園a2做客的情景，阮欲種一欉桂花，伊提圓鍬鬥相工翻土，是幾十年專業的老農夫的正範的khut勢。日頭照ti7伊規面的汗頂頭，予人一款特別深的年歲的印象。",
          "Goa2 e5 khe3-pe7 Hoe2-chhiu7 chek-kong, si7 lak8 chhit-chap8 tang cheng5 Sin5-long5 Tai7-te3 keng2-soan2 e5 lau7-ki-tang5, goa2 se3-han3 phiann2-io-chhi7, goan2 bu2--a2 ka7 goa2 khe3 hou7 i cho3 kiann2, tak8 tang koe3-ni5 chhoe-ji7 e5 cha-bou2-kiann2-jit8 long2 ai3 tng2 khi3 in tau chiah8-png7 chiah8 kau3 16 hoe3, he si7 goan2 hia e5 le7. Hin2-si5 goa2 e5 thau5-khak sih koe3 chit8 e5 oe7-bin7, si7 kui2 ni5 cheng5 Hoe2-chhiu7 chek-kong khi3 kau3 goan2 tau hng5-a2 cho3-kheh e5 cheng5-keng2, goan2 beh cheng3 chit8 chang5 kui3-hoe, i theh8 inn5-chhiu tau3-sann-kang peng2-thou5, si7 kui2 chap8 ni5 choan-giap8 e5 lau7-long5-hu e5 chiann3-pan7 e5 khut-se3. Jit8-thau5 chhio7 ti7 i kui-bin7 e5 koann7 teng2-thau5, hou7 lang5 chit8 khoan2 tek8-piat8 chhim e5 ni5-hoe3 e5 in3-siong7."
        ],
        [
          "拄才阮母a2講話的口氣有淡薄a2稀微。我問阮母a2:「誰知影神農大帝是誰？恁拜的是誰恁敢知？」我to7聽見伊「唉！」吐一个大氣。",
          "Tu2-chiah goan2 bu2--a2 kong2-oe7 e5 khau2-khi3 u7 tam7-poh8-a2 hi-bi5. Goa2 mng7 goan2 bu2--a2: “Siang2 chai-iann2 Sin5-long5 Tai7-te3 si7 siang2? Lin2 pai3 e5 si7 siang2 lin2 kam2 chai?” Goa2 to7 thiann-kinn3 i “Aih!” thou2 chit8-e7 toa7-khui3."
        ],
        [
          "伊講：「唉，ham3-ham3矣啦！」",
          "I kong2: “Aih, ham3-ham3--a lah!”"
        ],
        [
          "哼哼，這款鬼神的代誌，這馬我是真無想欲信斗的。",
          "Hmh-hmh, chit khoan2 kui2-sin5 e5 tai7-chi3, chit-ma2 goa2 si7 chin bo5 siunn7 beh sin3-tau2--e5."
        ],
        [
          "In一隊人馬天未光to7出門，去到屏東的海墘a2刈香，閣倒轉來到社頭已經是下晡三四點，long3鼓long3鑼，鬧熱彩彩，干那欲共規个社頭hiau過來我無偎過，是到暗頭a2怹共桌擺出來，我才佮妻勉強到位坐桌吃飯。",
          "In chit8 tui7 jin5-ma2 thinn be7 kng to7 chhut-mng5, khi3 kau3 Pin5-tong e5 hai2-kinn5-a2 koa3-hiunn, koh to3-tng2 lai5 kau3 Sia7-thau5 i2-keng si7 e7-pou sann si3 tiam2, long3-kou2 long3-lo5, lau7-jiat8 chhai2-chhai2, ka2-na2 beh ka7 kui-e5 Sia7-thau5 hiau--koe3-lai5 e5 khoan2. Goa2 bo5 oa2--koe3, si7 kau3 am3-thau5-a2 in ka7 toh pai5--chhut-lai5, goa2 chiah kap chhe bian2-kiong2 kau3 ui7 che7 toh chiah8-png7."
        ],
        [
          "妻sian7-sian7講：「若是阮爸知影，定著無歡喜的。」",
          "Chhe sian7-sian7 kong2: “Na7 si7 goan2 pa5 chai-iann2, tiann7-tioh8 bo5 hoann-hi2--e5.”"
        ],
        [
          "「毋是逐項攏要予知嘛。」我按呢應。",
          "“M7 si7 tak8-hang7 long2 ai3 hou7 chai mah!” Goa2 an2-ne in3."
        ],
        [
          "彼桌菜是袂歹吃，嘸過阮坐傷頭前，卡拉OK康樂隊的歌聲予阮真歹消化。我略a2算，全部擺三四十塊桌坐滿滿，規个社頭的人攏來到位。姓吳的、姓林的、姓簡的、姓李的，我自從退伍回鄉到旦，毋bat看著這呢濟鄉親坐做伙，阿恐怖的是，干那每一个面我攏熟悉熟悉，毋過遂喝袂出名。其中我感覺有幾个少年家a2特別面熟，問阮母a2,伊講：「遮少年輩的，我嘛bat無二个矣！」按呢二三擺，我to7無閣問矣。桌擺ti7阮社頭的下路，是我做囡a2走闖的所在，桌邊拄好是彼欉阮時常ti7樹下蹉跎的suainn7-a2樹，阿ti7彼條下路，阮嘛時常踢銅管a2,銅管a2飛出去的乒乒乓乓的聲那像閣真明，毋過，我共頭斡來斡去，按怎to7認無一个囡a2伴。我雄雄發覺家己是故鄉的外地客。",
          "Hit toh chhai3 si7 be7 phainn2 chiah8, m7-koh goan2 che7 siunn thau5-cheng5, kha2-la OK khong-lok8-tui7 e5 koa-siann hou7 goan2 chin phiann2 siau-hoa3. Goa2 lioh8-a2 sng3, choan5-pou7 pai5 sann si3-chap8 te3 toh che7 moa2-moa2, kui-e5 Sia7-thau5 e5 lang5 long2 lai5 kau3 ui7. Senn3 Gou5--e5, senn3 Lim5--e5, senn3 kan2--e5, senn3 Li2--e5, goa2 chu7-chiong5 the3-ngou2 hoe5-hiong kau3-tann, m7 bat khoann3 tioh8 chiah-nih che7 hiong-chhin che7 cho3-hoe2, ah khiong2-pou3 e5 si7, ka2-na2 mui2 chit8 e5 bin7 goa2 long2 sek8-sai7 sek8-sai7, m7-koh soah hoah be7 chhut mia5. Ki5-tiong goa2 kam2-kak u7 kui2 e5 siau3-lian5-ke-a2 tek8-piat8 bin7-sek8, mng7 goan2 bu2--a2, i kong2: “Chia siau3-lian5-poe7--e5, goa2 ma7 bat bo5 nng7 e5 ah!” An2-ne nng7 sann pai2, goa2 to7 bo5 koh mng7--a. Toh pai5 ti7 goan2 Sia7-thau5 e5 e7-lou7, si7 goa2 cho3 gin2-a2 chau2-chong5 e5 sou2-chai7, toh-pinn tu2-ho2 si7 hit chang5 goan2 si5-siong5 ti7 chhiu7-ha7 chhit-tho5 e5 soainn7-a2-chhiu7, ah ti7 hit tiau5 e7-lou7, goan2 ma7 si5-siong5 that tang5-kong2-a2, tang5-kong2-a2 poe--chhut-khi3 e5 pin-pin pong-pong e5 siann na2-chhiunn7 koh chin beng5, m7-koh, goa2 ka7 thau5 oat lai5 oat khi3, an2-choann2 to7 jin7 bo5 chit8 e5 gin2-a2-phoann7. Goa2 hiong5-hiong5 hoat-kak ka-ti7 si7 kou3-hiong e5 goa7-te7-kheh."
        ],
        [
          "「你看he康樂隊，敢講恁地方的人攏是遮呢無聊的？」妻講。",
          "“Li2 khoann3 he khong-lok8-tui7, kam2 kong2 lin2 te7-hng e5 lang5 long2 si7 chiah-nih bo5-liau5--e5?” Chhe kong2."
        ],
        [
          "我無應伊。",
          "Goa2 bo5 in3--i."
        ],
        [
          "阮pa5佮我的阿叔一直叫我上台唱歌，真心適，怹攏講愛聽我唱歌，我一直應好，毋過一直無唱。台頂的彼个查某主持人自稱阿美，妝畫真厚，穿紗a2衫，低俗裸露，對每一个上台唱歌的人攏會sai奶二句，閣共伊的胸a2貼ti7 in的身軀khok-khok-ko5;無三二下手，我的雞母皮已經交落規土腳。我閣詳細看，he是最近真時行的貨車所改裝的流動舞台，是共貨車後斗的車廂四面展開所成做的金光熠熠、鬧熱tshah-tshah的舞台。舞台頂較偎後面的部位徛一塊看板寫「音美歌舞團」，看板的頂頭貼一張紅紙，寫：「恭賀神農大帝刈香繞境大典闔家平安」，看板的後面坐一个彈電子琴的琴師。阿美a2差不多三十外歲欲偎四十，穿一軀粉色有真濟水晶珠的比基尼式的服裝，懸踏鞋真懸，見若人唱歌，伊to7伴舞，二个奶a2 ti7懸懸的台頂tong7-tong7-hiann3；特別若是歐里桑，伊to7將胸a2貼ti7怹的身驅lu3懸lu3低，閣手牽手跳舞。「夭壽喔，去佗揣來這个妖精？」台a2腳的歐巴桑嘛笑加咬咬叫，to7算台頂佮妖精跳舞的是怹的老伴，嘛干那無要無緊的款。哼哼，誠實是嬈記記無正經的歌舞暗暝矣……我想欲將目睭徙開，毋過真無法度，我的目神不時貼ti7彼个主持人阿美a2的胸坎……",
          "Goan2 pa5 kap goa2 e5 a-chek it-tit8 kio3 goa2 chiunn7-tai5 chhiunn3-koa, chin sim-sek, in long2 kong2 ai3 thiann goa2 chhiunn3-koa, goa2 it-tit8 in3 ho2, m7-koh it-tit8 bo5 chhiunn3. Tai5-teng2 e5 hit e5 cha-bou2 chu2-chhi5-jin5 chu7-chheng A-bi2, chong oe7 chin kau7, chheng7 se-a2-sann, ke7-siok8 lo2-lou7, tui3 mui2 chit8 e5 chiunn7-tai5 chhiunn3-koa e5 lang5 long2 e7 sai-nai--nng7-ku3, koh ka7 i e5 heng-a2 tah ti7 in e5 sin-khu khok-khok-ko5; bo5 sann-nng7-e7 chhiu2, goa2 e5 ke-bu2-phoe5 i2-keng ka-lauh8 kui thou5-kha. Goa2 koh siong5-se3 khoann3, he si7 choe3-kin7 chin si5-kiann5 e5 hoe3-chhia sou2 kai2-chong e5 liu5-tong7 bu2-tai5, si7 ka7 hoe3-chhia au7-tau2 e5 chhia-siunn si3-bin7 tian2-khui sou2 chiann5-cho3 e5 kim-kng sih-sih, lau7-jiat8 tshah-tshah e5 bu2-tai5. Bu2-tai5 teng2 khah oa2 au7-bin7 e5 pou7-ui7 khia7 chit8 te3 khoann3-pan2 sia2 “Im-bi2 Koa-bu2-thoan5”, khoann3-pan2 e5 teng2-thau5 tah chit8 tiunn ang5-choa2, sia2: “Kiong-ho7 Sin5-long5 Tai7-te3 koa3-hiunn lau7-keng2 tai7-tian2 hap8-ka peng5-an”, khoann3-pan2 e5 au7-bin7 che7 chit8 e5 toann5 tian7-chu2-khim5 e5 khim5-su. A-bi2--a2 chha-put-to sann-chap8 goa7 hoe3 beh oa2 si3-chap8, chheng7 chit8 su hun2-sek u7 chin che7 chui2-chenn-chu e5 pi2-ki-ni5-sek e5 hok8-chong, koan5-tah-oe5 chin koan5, kinn3-na7 lang5 chhiunn3-koa, i to7 phoann7-bu2, nng7 e5 leng-a2 ti7 koan5-koan5 e5 tai5-teng2 tong7-tong7-hiann3' tek8-piat8 na7 si7 ou-li2-sang3, i to7 chiong heng-a2 tah ti7 in e5 sin-khu lu3 koan5 lu3 ke7, koh chhiu2 khan chhiu2 thiau3-bu2. “Iau2-siu7--ou, khi3 to2 chhoe7 lai5 chit e5 iau-chenn?” Tai5-a2 kha e5 ou-ba2-sang2 ma7 chhio3 kah ka7-ka7-kio3, to7 sng3 tai5-teng2 kap iau-chenn thiau3-bu2--e5 si7 in e5 lau7-phoann7, ma7 ka2-na2 bo5 iau3 bo5 kin2 e5 khoan2. Hmh-hmh, chiann5-sit8 si7 hiau5-ki3-ki3 bo5 cheng3-keng e5 koa-bu2 am3-me5 ah...... goa2 siunn7 beh chiong bak8-chiu soa2--khui, m7-koh chin bo5 hoat-tou7, goa2 e5 bak8-sin5 put-si5 tah ti7 hit e5 chu2-chhi5-jin5 A-bi2--a2 e5 heng-kham2......"
        ],
        [
          "To7 ti7這个時陣，我的手機a2 giang--起來，偃頭一看，是我無熟悉的電話號碼，我共切斷，結果它過一下a2閣giang，我切斷，閣giang，按呢二三擺，我to7共接起來。想袂到，電話的彼頭是一个查某囡a2的聲，我感覺毋著，緊離開座位，行去較無人的所在。",
          "To7 ti7 chit e5 si5-chun7, goa2 e5 chhiu2-ki-a2 giang--khi2-lai5, ann3-thau5 chit8 khoann3, si7 goa2 bo5 sek8-sai7 e5 tian7-oe7 ho7-be2, goa2 ka7 chhiat-tng7, kiat-ko2 i koe3 chit8-e7-a2 koh giang, goa2 chhiat-tng7, koh giang, an2-ne nng7-sann pai2, goa2 to7 ka7 chiap--khi2-lai5. Siunn7 be7 kau3, tian7-oe7 e5 hit-thau5 si7 chit8 e5 cha-bou2-gin2-a2 e5 siann, goa2 kam2-kak m7-tioh8, kin2 li7-khui che7-ui7, kiann5 khi3 khah bo5 lang5 e5 sou2-chai7."
        ],
        [
          "是一个查某聲：「請問敢是少董的？」",
          "Si7 chit8 e5 cha-bou2-siann: “Chhiann2 mng7 kam2 si7 siau3-tang2--e5?”"
        ],
        [
          "「按怎？」",
          "“An2-choann2?”"
        ],
        [
          "「有一件代誌…我想欲當面共你…唉呀…咱敢會使見一个面？」伊的聲音聽著真秘四，干那底哭，小可稀微悲傷。",
          "“U7 chit8 kiann7 tai7-chi3... goa2 siunn7 beh tng-bin7 ka7 li2 ... aih-iah ... lan2 kam2 e7-sai2 kinn3 chit8-e7 bin7?” I e5 siann-im thiann tioh8 chin pi3-suh, ka2-na2 teh khau3, sio2-khoa2 hi-bi5 pi-siong."
        ],
        [
          "「小姐，等一下。妳是誰，我敢bat妳？」",
          "“Sio2-chia2, tan2--chit8-e7. Li2 si7 siang2, goa2 kam2 bat--li2?”"
        ],
        [
          "「敢講，你袂記矣？我是Kelly矣。」",
          "“kam2 kong2, li2 be7-ki3--a? Goa2 si7 Kelly ah.”"
        ],
        [
          "「Kelly ... Kelly ...啊，我想起來矣，是妳！」是較早ti7 tshit-tho5場所熟悉的一个查某囡a2。",
          "“Kelly ... Kelly ... ah, goa2 siunn7--khi2-lai5-a, si7 li2!” Si7 khah-cha2 ti7 tshit-tho5 tiunn5-sou2 sek8-sai7 e5 chit8 e5 cha-bou2-gin2-a2."
        ],
        [
          "伊講：「我這馬ti7會場呢！我拄才有看著你。」",
          "I kong2: “Goa2 chit-ma2 ti7 hoe7-tiunn5 neh! Goa2 tu2-chiah u7 khoann3 tioh8 li2.”"
        ],
        [
          "「哦？」我驚一tio5,四界相一下，看無伊的影跡。",
          "“Ou5?” Goa2 kiann chit8-tio5, si3-ke3 siong3--chit8-e7, khoann3 bo5 i e5 iann2-jiah."
        ],
        [
          "伊繼續講：「我是來鬥相工辦桌的啦。」",
          "I ke3-siok8 kong2: “Goa2 si7 lai5 tau3-sann-kang pan7-toh--e5 lah.”"
        ],
        [
          "我沓沓a2想起伊的面，佮伊這馬秘四的聲合做伙，雄雄抱心起來……He是一个無真醒目，某一方面來講，是小可膨皮大箍的面……閣再講，伊的哭聲真歹吉兆，若會使選擇，我無要啥物代誌佮伊有致代！",
          "Goa2 tauh8-tauh8-a2 siunn7-khi2 i e5 bin7, kap i chit-ma2 pi3-suh e5 siann kap cho3-hoe2, hiong5-hiong5 pho7-sim--khi2-lai5 .... He si7 chit8 e5 bo5 chin chhenn2-bak8, bou2 chit8 hong-bin7 lai5 kong2, si7 sio2-khoa2 phong3-phoe5 toa7-khou e5 bin7 ... koh-chai3 kong2, i e5 khau3-siann chin phiann2 kiat-tiau7, na7 e7-sai2 soan2-tek, goa2 bo5-ai3 siann2-mih tai7-chi3 kap i u7 ti7-tai7!"
        ],
        [
          "伊本底隨欲佮我見面，毋過我講無方便，所以共拒絕。事實上，我無想欲閣睬伊，只是伊ti7電話中苦苦哀求，我驚伊亂，所以勉強佮伊約一个時間地點，了後，隨to7共電話掛掉。",
          "I pun2-te2 sui5 beh kap goa2 kinn3-bin7, m7-koh goa2 kong2 bo5 hong-pian7, sou2-i2 ka7 ku7-choat8. Su7-sit8 siong7, goa2 bo5 siunn7 beh koh chhap--i, chi2-si7 i ti7 tian7-oe7 tiong khou2-khou2 ai-kiu5, goa2 kiann i loan7, sou2-i2 bian2-kiong2 kap i iok chit8 e5 si5-kan te7-tiam2, liau2-au7 , sui5 to7 ka7 tian7-oe7 koa3-tiau7."
        ],
        [
          "行轉去位，妻問我電話誰敲的，我烏白講一个同事的名，毋過，位妻僥疑的眼神裡，我隨to7真後悔我所講的白賊。",
          "Kiann5 tng2 khi3 ui7, chhe mng7 goa2 tian7-oe7 siang2 kha3--e5, goa2 ou-peh8 kong2 chit8 e5 tong5-su7 e5 mia5, m7-koh, ui3 chhe hiau-gi5 e5 gan2-sin5--nih, goa2 sui5 to7 chin hio7-hoe2 goa2 sou2 kong2 e5 peh8-chhat8."
        ],
        [
          "暗暝ti7眠床頂，我夢見彼个叫做阿美的主持人。我實在毋知影伊按怎看上我的，ti7夢中，主持人行落舞台，來到我的身邊，完全毋管我的妻抗議，共我揪上台。我只好唱一條洪一鋒的〈放浪人生〉交差，he是阮社頭的人攏甲意的歌。我聽見台下的phok-a2聲，毋過看袂著阮厝裡的人，包括妻。Ti7我唱歌的時，主持人阿美a2為我伴舞，然後，伊牽我的手跳舞，閣將身軀貼ti7我的身軀。最後伊的二粒親像雞規的大奶a2 an5-an5貼ti7我的胸坎，柔閣軟、燒loh燒loh，我一下手感覺強欲袂喘氣，唱袂出聲。我的頭殼雄雄親像入魔公，一偃頭，發現阿美a2的面遂變做Kelly的膨皮面，續落，閣變做妻的面。",
          "Am3-me5 ti7 bin5-chhng5 teng2, goa2 bang7-kinn3 hit e5 kio3-cho3 A-bi2 e5 chu2-chhi5-jin5. Goa2 sit8-chai7 m7 chai-iann2 i an2-choann2 khoann3 chiunn7 goa2 e5, ti7 bang7 tiong, chu2-chhi5-jin5 kiann5 loh8 bu2-tai5, lai5 kau3 goa2 e5 sin-pinn, oan5-choan5 m7-koan2 goa2 e5 chhe khong3-gi7, ka7 goa2 khiu2 chiunn7 tai5. Goa2 chi2-ho2 chhiunn3 chit8 tiau5 Ang5 It-hong e5 `Hong3-long7 Jin5-seng' kau-chhai, he si7 goan2 Sia7-thau5 e5 lang5 long2 kah-i3 e5 koa. Goa2 thiann-kinn3 tai5-ha7 e5 phok-a2-siann, m7-koh khoann3 be7 tioh8 goan2 chhu3--nih e5 lang5, pau-khoah chhe. Ti7 goa2 chhiunn3-koa e5 si5, chu2-chhi5-jin5 A-bi2--a2 ui7 goa2 phoann7-bu2, jian5-au7, i khan goa2 e5 chhiu2 thiau3-bu2, koh chiong sin-khu tah ti7 goa2 e5 sin-khu. Choe3-au7 i e5 nng7 liap8 chhin-chhiunn7 ke-kui e5 toa7-leng-a2 an5-an5 tah ti7 goa2 e5 heng-kham2, jiu5 koh nng2, sio-loh sio-loh, goa2 chit8-e7-chhiu2 kam2-kak kiong7-beh be7 chhoan2-khui3, chhiunn3 be7 chhut-siann. Goa2 e5 thau5-khak hiong5-hiong5 chhin-chhiunn7 jip8-mou5-kong, chit8 ann3-thau5, hoat-hian7 A-bi2--a2 e5 bin7 soah pinn3-cho3 Kelly e5 phong3-phoe5-bin7, soa3--loh8, koh pinn3-cho3 chhe e5 bin7."
        ],
        [
          "四箍輪轉一下手攏暗落來，親像烏暗的一片樹林。我緊闖落台，遂看見一隻灼火的虎位樹林內面行出來，恬恬徛ti7我的面頭前，牠的目神是燒燙燙的火箭tshio7過來……",
          "Si3-khou-lian2-tng2 chit8-e7-chhiu2 long2 am3--loh8-lai5, chhin-chhiunn7 ou-am3 e5 chit8 phian3 chhiu7-na5. Goa2 kin2 chong5 loh8 tai5, soah khoann3-kinn3 chit8 chiah toh8-hoe2 e5 hou2 ui3 chhiu7-na5 lai7-bin7 kiann5--chhut-lai5, tiam7-tiam7 khia7 ti7 goa2 e5 bin7-thau5-cheng5, i e5 bak8-sin5 si7 sio-thng3-thng3 e5 hoe2-chinn3 chhio7--koe3-lai5...."
        ],
        [
          "我喝一聲to7醒來，半暝矣，彼隻白耳a2竟然閣ti7陽台跳懸跳低……",
          "Goa2 hoah chit8 siann to7 chhenn2--lai5, poann3-me5--a, hit chiah peh8-hi7-a2 keng3-jian5 koh ti7 iong5-tai5 thiau3 koan5 thiau3 ke7...."
        ],
        [
          "3",
          "3"
        ],
        [
          "Dante ti7《神曲》的第一句話寫：「當人生半途，我迷失ti7一座烏暗樹林。欲講出彼个樹林有外呢拋荒、肅靜佮曠闊，是外呢a2困難矣！」",
          "Dante ti7 “Sin5-khek” e5 te7-it ku3 oe7 sia2: “Tng jin5-seng poann3-tou5, goa2 be5-sit ti7 chit8 cho7 ou-am3 chhiu7-na5. Beh kong2 chhut hit e5 chhiu7-na5 u7 joa7-nih pha-hng, siok-cheng7 kap khong3-khoah, si7 joa7-nih-a2 khun3-lan5 ah!”"
        ],
        [
          "這to7是我的心情。",
          "Che to7 si7 goa2 e5 sim-cheng5."
        ],
        [
          "講著Kelly，實在講，攏要怪彼暝ti7 KTV酒店，飲傷濟酒矣啦。因為建案的圖一直無法度通過，公司建築課的老李的有建議，所以阮才會按捺都發局的承辦王科員去飲酒唱歌。彼暝阮是三个人，一个人揀一个小姐來坐檯。王科員是三十出頭歲的緣投a2 sang3，穿白seh-tsuh，一開始秘四秘四，菜鳥a2款，毋過坐檯的小姐一坐定，佮伊乾二杯燒酒落肚，伊膽頭在矣，手to7攬ti7伊的腰，腫頭a2 ngiauh咧ngiauh咧底烏白so。哼哼，有影這款phann7查某的豬哥步數免人教，通世間哪會有菜鳥a2?自然a2自然to7成做老鳥一隻。媽媽桑Dora干那無檯通轉，留ti7阮的包廂直直添酒勸酒，續落，閣參阮喝酒拳，阮to7是按呢才飲一下傷濟去的。",
          "kong2 tioh8 Kelly, sit8-chai7 kong2, long2 ai3 koai3 hit me5 ti7 KTV chiu2-tiam3, lim siunn che7 chiu2--a lah. In-ui7 kian3-an3 e5 tou5 it-tit8 bo5 hoat-tou7 thong-koe3, kong-si kian3-tiok8-kho3 e5 Lau2-li2--e5 u7 kian3-gi7, sou2-i2 goan2 chiah e7 an3-nai7 Tou-hoat-kiok8 e5 seng5-pan7 Ong5 kho-goan5 khi3 lim-chiu2 chhiunn3-koa. Hit me5 goan2 si7 sann e5 lang5, chit8 e5 lang5 keng2 chit8 e5 sio2-chia2 lai5 che7-tai5. Ong5 kho-goan5 si7 sann-chap8 chhut-thau5 hoe3 e5 ian5-tau5-a2 sang3, chheng7 peh8 seh-tsuh, chit8 khai-si2 pi3-suh pi3-suh, chhai3-chiau2-a2 khoan2, m7-koh che7-tai5 e5 sio2-chia2 chit8 che7-tiann7, kap i kan nng7 poe sio-chiu2 loh8-tou7, i tann2-thau5 chai7--a, chhiu2 to7 lam2 ti7 i e5 io, cheng2-thau5-a2 ngiauh--leh ngiauh--leh teh ou-peh8-so. Hmh-hmh, u7-iann2 chit khoan2 phann7-cha-bou2 e5 ti-ko pou7-sou3 bian2 lang5 ka3, thong se3-kan na2 e7 u7 chhai3-chiau2-a2? Chu7-jian5-a2 chu7-jian5 to7 chiann5-cho3 lau7-chiau2 chit8 chiah. Ma-ma-sang3 Dora ka2-na2 bo5 tai5 thong choan2, lau5 ti7 goan2 e5 pau-siunn tit8-tit8 thin5 chiu2 khng3-chiu2, soa3--loh8, koh chham goan2 hoah-chiu2-kun5, goan2 to7-si7 an2-ne chiah lim chit8-e7 siunn che7 khi3--e5."
        ],
        [
          "哼，我知影老李的平常時a2 to7看我無目地，我看，彼日伊是酒後吐真話，事實上為著佮我爭副總的位，我早to7已經聽著袂少風聲。",
          "Hmh, goa2 chai-iann2 Lau2-li2--e5 peng5-siong5-si5-a2 to7 khoann3 goa2 bo5 bak8-te7, goa2 khoann3, hit jit8 i si7 chiu2 au7 thou2 chin-oe7, su7-sit8 siong7 ui7 tioh8 kap goa2 cheng hu3-chong2 e5 ui7, goa2 cha2 to7 i2-keng thiann tioh8 be7-chio2 hong-siann."
        ],
        [
          "In三个小姐ti7舞池共王科員攬咧唱歌跳舞的時，老李的提酒甌敬我，彼時陣伊已經飲kah一个面紅貢貢。",
          "In sann e5 sio2-chia2 ti7 bu2-ti5 ka7 ong5 kho-goan5 lam2 leh chhiunn3-koa thiau3-bu2 e5 si5, lau2-li2--e5 theh8 chiu2-au keng3--goa2, hit si5-chun7 i i2-keng lim kah chit8 e5 bin7 ang5-kong3-kong3."
        ],
        [
          "「唉，來啦處長，我老李的敬你啦！屎in娘你要知neh，我敬酒，並毋因為我愛飲酒neh！」",
          "“Aih, lai5--lah chhu3-tiunn2, goa2 Lau2-li2--e5 keng3--li2 lah! Sai2-in-nia5 li2 ai3 chai neh, goa2 keng3-chiu2, peng7 m7 in-ui7 goa2 ai3 lim-chiu2 neh!”"
        ],
        [
          "「哦？」",
          "“Ou5?”"
        ],
        [
          "「你愛知呢，吃人的頭路，我李某人，按呢飲酒嘛是姑不而將呢！望你小牽成啦！」",
          "“Li2 ai3 chai neh, chiah8 lang5 e5 thau5-lou7, goa2 Li2 bou2-lang5, an2-ne lim-chiu2 ma7 si7 kou-put-ji7-chiong neh! Bang7 li2 sio2 khan-seng5--lah!”"
        ],
        [
          "「老李的，講這敢是話？我先焦啦！三八兄弟，咱攏是吃人頭路啦，我敬你啦！」我飲焦，伊嘛飲kah焦。伊閣開喙講：「無nooh處長，董的是恁丈人呢，你外清靠sang2勢咧，阿阮這，吃頭路人，佮你哪會比的？」",
          "“Lau2-li2--e5, kong2 che kam2 si7 oe7? Goa2 seng ta--lah! Sam-pat hiann-ti7, lan2 long2 si7 chiah8 lang5 thau5-lou7--lah, goa2 keng3--li2 lah!” Goa2 lim ta, i ma7 lim kah ta. I koh khui-chhui3 kong2: “Bo5 nooh chhu3-tiunn2, tang2--e5 si7 lin2 tiunn7-lang5 neh, li2 goa7 chheng-kho3 sang2-se3--leh, ah goan2 che, chiah8-thau5-lou7-lang5, kap li2 na2 e7 pi2--e5?”"
        ],
        [
          "老李的大我的歲，子已經讀國中矣，伊本身閣是國立大學建築系畢業的，當年是建築師牌考無過，才暫時來滯阮丈人的公司的，想袂到一滯二十幾冬，牌猶是一直考袂過。伊畫出來的圖是袂bai2,毋過到旦猶閣要寄別人的名。我的丈人對這點真無諒解，認為老李的企圖心無夠，「莫怪一張圖到旦審袂過！」為著這个案，老李的已經予阮丈人爸罵kah臭頭去。當然老李的有話講，伊認為to7是伊自少年為公司拚命，才會錯過讀冊考牌的好時機。",
          "Lau2-li2--e5 toa7 goa2 e5 hoe3, kiann2 i2-keng thak8 kok-tiong--a, i pun2-sin koh si7 kok-lip8 tai7-hak8 kian3-tiok8-he7 pit8-giap8--e5, tong-ni5 si7 kian3-tiok8-su pai5 kho2 bo5 koe3, chiah chiam7-si5 lai5 toa3 goan2 tiunn7-lang5 e5 kong-si--e5, siunn7 be7 kau3 chit8 toa3 ji7-chap8 kui2 tang, pai5 iau2 si7 it-tit8 kho2 be7 koe3. I oe7--chhut-lai5 e5 tou5 si7 be7-bai2, m7-koh kau3-tann iau2-koh ai3 kia3 pat8-lang5 e5 mia5. Goa2 e5 tiunn7-lang5 tui3 chit tiam2 chin bo5 liong7-kai2, jin7-ui7 lau2-li2--e5 khi3-tou5-sim bo5-kau3, “bok8-koai3 chit8 tiunn tou5 kau3-tann sim2 be7 koe3!” ui7 tioh8 chit e5 an3, lau2-li2--e5 i2-keng hou7 goan2 tiunn7-lang5-pa5 ma7 kah chhau3-thau5--khi3. Tong-jian5 Lau2-li2--e5 u7 oe7 kong2, i jin7-ui7 to7-si7 i chu7 siau3-lian5 ui7 kong-si piann3-mia7, chiah e7 chho3 koe3 thak8-chheh kho2-pai5 e5 ho2 si5-ki."
        ],
        [
          "「哼！董的講這哪會著？無扈斗啦！」伊時常按呢nauh。",
          "“Hmh! Tang2--e5 kong2 che na2 e7 tioh8? Bo5 hou3-tau2--lah!” I si5-siong5 an2-ne nauh."
        ],
        [
          "相對，建築毋是我的本途，我是讀藝術的，圖加減會曉畫，毋過起厝是外行；我佮妻ti7大學to7熟悉，是因為妻，我才通有這个處長的頭銜的，所以ti7公司，一寡生理的me5角，應酬外務的場面，確實嘛攏要老李的tshua7路。當然老李的話裡有khau洗，我聽會出來。伊飲酒了的目睭圓車車，我位伊的目神裡發見對我的恥笑，底笑我是吃軟飯的，精差無講出喙爾。所以我真袂爽。",
          "Siong-tui3, kian3-tiok8 m7 si7 goa2 e5 pun2-tou5, goa2 si7 thak8 ge7-sut8--e5, tou5 ke-kiam2 e7-hiau2 oe7, m7-koh khi2-chhu3 si7 goa7-hang5; goa2 kap chhe ti7 tai7-hak8 to7 sek8-sai7, si7 in-ui7 chhe, goa2 chiah thang u7 chit e5 chhu3-tiunn2 e5 thau5-ham5--e5, sou2-i2 ti7 kong-si , chit8-koa2 seng-li2 e5 me5-kak, eng3-siu5 goa7-bu7 e5 tiunn5-bin7, khak-sit8 ma7 long2 ai3 Lau2-li2--e5 tshua7-lou7. Tong-jian5 Lau2-li2--e5 oe7--nih u7 khau-se2, goa2 thiann e7 chhut--lai5. I lim-chiu2 liau2 e5 bak8-chiu inn5-chhia-chhia, goa2 ui3 i e5 bak8-sin5--nih hoat-kian3 tui3 goa2 e5 thi2-chhio3, teh chhio3 goa2 si7 chiah8 nng2-png7--e5, cheng-chha bo5 kong2 chhut-chhui3 nia5. Sou2-i2 goa2 chin be7-song2."
        ],
        [
          "「講話敢to7遮鹹？飲酒to7飲酒，幹！講阮丈人是何必？」",
          "“Kong2-oe7 kam2 to7 chiah kiam5? Lim-chiu2 to7 lim-chiu2, kan2! Kong2 goan2 tiunn7-lang5 si7 ho5-pit?”"
        ],
        [
          "「這間公司是伊講準算，無講伊欲講誰？」",
          "“Chit keng kong-si si7 i kong2 chun2 sng3, bo5 kong2 i beh kong2 siang2?”"
        ],
        [
          "「你敢定著要按呢糟蹋我？」",
          "“Li2 kam2 tiann7-tioh8 ai3 an2-ne chau-that--goa2?”"
        ],
        [
          "「處長，我無這个意思喔！閣再講，我講的佗位毋著？若有好某，我嘛想欲娶一个著否。毋過，我有我的原則啦，比如講，若是因為按呢欲叫我背祖入教，哼哼這，我是做袂到的。」",
          "“Chhu3-tiunn2, goa2 bo5 chit e5 i3-su3 ouh! Koh-chai3 kong2, goa2 kong2--e5 to2-ui7 m7-tioh8? Na7 u7 ho2-bou2, goa2 ma7 siunn7 beh chhoa7 chit8 e5 tioh8--bo5. M7-koh, goa2 u7 goa2 e5 goan5-chek--lah, pi2-ju5 kong2, na7 si7 in-ui7 an2-ne beh kio3 goa2 poe7-chou2 jip8-kau3, hmh-hmh che, goa2 si7 cho3 be7 kau3--e5.”"
        ],
        [
          "「駛in娘，老李的，你講啥sio5?恁爸入教佮in啥池代？阿若照你的意思，我毋to7是吃飯khann中央的，攏袂做主tsit？我共你講哦，尊嚴是一个查甫人的內褲哦，你攏免穿內褲行路呢？你家己袂泅，怪位我遮來是啥物意思？」",
          "“Sai2-in-nia5, Lau2-li2--e5, li2 kong2 siann2-sio5? Lin2-pe7 jip8-kau3 kap in siann2 ti7-tai7? Ah na7 chiau3 li2 e5 i3-su3, goa2 m7 to7-si7 chiah8-png7 khann tiong-ng--e5, long2 be7 cho3-chu2--chit? Goa2 ka7 li2 kong2--ou5, chun-giam5 si7 chit8 e5 cha-pou-lang5 e5 lai7-khou3--ou5, li2 long2 bian2 chheng7 lai7-khou3 kiann5-lou7 neh? Li2 ka-ti7 be7 siu5, koai3 ui3 goa2 chia lai5 si7 siann2-mih i3-su3?”"
        ],
        [
          "老李的聽我按呢講，嘛袂爽起phiann2，酒甌a2囥咧徛起來。",
          "Lau2-li2--e5 thiann goa2 an2-ne kong2, ma7 be7-song2 khi2-phiann2, chiu2-au-a2 khng3--leh khia7--khi2-lai5."
        ],
        [
          "「你講啥siau5話？是誰袂泅？」",
          "“Li2 kong2 siann2 siau5-oe7? Si7 siang2 be7 siu5?”"
        ],
        [
          "「我講你啦！」我嘛徛起來。",
          "“Goa2 kong2 li2--lah!” Goa2 ma7 khia7--khi2-lai5."
        ],
        [
          "邊a2本底底唱歌跳舞的王科員佮三个小姐，聽阮底大細聲嚷，驚一tio5,一下手恬落來，tshun電視的音樂聲家己底tan5。",
          "Pinn--a2 pun2-te2 teh chhiunn3-koa thiau3-bu2 e5 Ong5 kho-goan5 kap sann e5 sio2-chia2 , thiann goan2 teh toa7-se3-siann jiong2, kiann chit8-tio5, chit8-e7-chhiu2 tiam7--loh8-lai5, chhun tian7-si7 e5 im-gak8-siann ka-ti7 teh tan5."
        ],
        [
          "老李的二蕾目睭gin5-onn3-onn3看我，用輕視的口氣講：「著啦，我是袂泅啦！毋過處長，你拄才講尊嚴是一个查甫人的內褲，借我共你改一句，若我看，內褲才是一个查甫人的尊嚴啦！In爸李某人，尚起碼閣敢佮人嗆tu3,in爸毋是某奴，in爸的內褲是家己管的，阿若欲揣啥人thng3 to7揣啥人thng3,猶毋免共某報備的啦！哼這點查甫人的氣魄，你做會到？我看，你連開查某的kioh數都無啦！」",
          "Lau2-li2--e5 nng7 lui2 bak8-chiu gin5-onn3-onn3 khoann3 goa2, iong7 khin-si7 e5 khau2-khi3 kong2: “Tioh8--lah, goa2 si7 be7 siu5--lah! M7-koh chhu3-tiunn2, li2 tu2-chiah kong2 chun-giam5 si7 chit8 e5 cha-pou-lang5 e5 lai7-khou3, chioh goa2 ka7 li2 kai2 chit8 ku3, na7 goa2 khoann3, lai7-khou3 chiah si7 chit8 e5 cha-pou-lang5 e5 chun-giam5--lah! In-pe7 Li2 bou2-lang5, siong7 khi2-ma2 koh kann2 kap lang5 chhiang3-tu3, in-pe7 m7 si7 bou2-lou5, in pa5 e5 lai7-khou3 si7 ka-ti7 koan2--e5, ah na7 beh chhoe7 siann2-lang5 thng3 to7 chhoe7 siann2-lang5 thng3, iau2 m7 bian2 ka7 bou2 po3-pi7--e5 lah! Hmh chit tiam2 cha-pou-lang5 e5 khi3-phek, li2 cho3 e7 kau3? Goa2 khoann3, li2 lian5 khai cha-bou2 e5 kioh-siau3 to bo5--lah!”"
        ],
        [
          "「哼！」我共我的酒杯大力宕ti7桌頂，內面的whisky溢溢出來，潑規桌。In hia小姐驚阮二个成實冤家起來，to7位舞池行轉來膨椅這頭欲做公親。王科員緊tuh8薰予阮，媽媽桑Dora聽著聲，嘛闖入來。",
          "“Hmh!” Goa2 ka7 goa2 e5 chiu2-poe toa7-lat8 tng3 ti7 toh-teng2, lai7-bin7 e5 whisky ek-ek--chhut-lai5, phoah kui-toh. In hia sio2-chia2 kiann goan2 nng7 e5 chiann-sit8 oan-ke--khi2-lai5, to7 ui3 bu2-ti5 kiann5 tng2 lai5 phong3-i2 chit-thau5 beh cho3 kong-chhin. Ong5 kho-goan5 kin2 tuh8 hun hou7--goan2, ma-ma-sang3 Dora thiann tioh8 siann, ma7 chong5--jip8-lai5."
        ],
        [
          "媽媽桑Dora佮hia小姐嘛揪我的手，按捺我坐落。王科員隨共lai2-tah拄過來，先為我點薰，喙一面講：「唉呀，少董，攏家己人，家己人嘛！」",
          "Ma-ma-sang3 Dora kap hia sio2-chia2 ma7 khiu2 goa2 e5 chhiu2, an3-nai7 goa2 che7--loh8. Ong5 kho-goan5 sui5 ka7 lai2-tah tu2--koe3-lai5, seng ui7 goa2 tiam2-hun, chhui3 chit8-bin7 kong2: “Aih-iah, siau3-tang2, long2 ka-ti7-lang5, ka-ti7-lang5 mah!”"
        ],
        [
          "媽媽桑Dora偎ti7我的身軀，用手貼我的胸坎。Dora是三十外歲人，我才發見伊的芳水有一種野芳味，佮伊鈕掠的氣勢真四配。伊嘛講：「無啦，規氣算我毋著，共恁thin5傷濟酒矣啦！我賠罪我賠罪，失禮honnh！攏家己人，家己人嘛！」",
          "Ma-ma-sang3 Dora oa2 ti7 goa2 e5 sin-khu, iong7 chhiu2 tah goa2 e5 heng-kham2. Dora si7 sann-chap8 goa7 hoe3 lang5, goa2 chiah hoat-kian3 i e5 phang-chui2 u7 chit8 chiong2 ia2-phang-bi7, kap i liu2-liah8 e5 khi3-se3 chin su3-phoe3. I ma7 kong2: “Bo5--lah, kui-khi3 sng3 goa2 m7-tioh8, ka7 lin2 thin5 siunn che7 chiu2--a lah! Goa2 poe5-choe7 goa2 poe5-choe7, sit-le2 honnh! Long2 ka-ti7-lang5, ka-ti7-lang5 mah!”"
        ],
        [
          "Hia小姐的其中一个，本底是老李揀來陪坐的，可能乾焦二十出頭歲，穿一條短短的牛a2裙，身軀long5一領粉紅a2色圓領的薄紗T-shirt，伊小可膨皮的面a2因為現場的氣氛緊張kah。老李的講「你連開查某的kioh數都無」的大嚨喉聲，干那閣ti7我的頭殼底轉踅，底激我。（哼！啥物腳數？）",
          "Hia sio2-chia2 e5 ki5-tiong chit8 e5, pun2-te2 si7 Lau2-li2 keng2 lai5 poe5 che7--e5, kho2-leng5 kan-ta ji7-chap8 chhut-thau5 hoe3, chheng7 chit8 tiau5 te2-te2 e5 gu5-a2-kun5, sin-khu long5 chit8 nia2 hun2-ang5-a2-sek inn5-nia2 e5 poh8-se T-shirt, i sio2-khoa2 phong3-phoe5 e5 bin7-a2 in-ui7 hian7-tiunn5 e5 khi3-hun kin2-tiunn kah. Lau2-li2--e5 kong2 “li2 lian5 khai cha-bou2 e5 kioh-siau3 to bo5” e5 toa7-na5-au5-siann, ka2-na2 koh ti7 goa2 e5 thau5-khak te2 tng2-seh8, teh kek--goa2. (Hmh! Siann2-mih kha-siau3?)"
        ],
        [
          "「喂！妳來！」",
          "“Oeh! Li2 lai5!”"
        ],
        [
          "彼个小姐驚一tio5看我，閣斡過看Dora。",
          "Hit e5 sio2-chia2 kiann chit8-tio5 khoann3--goa2, koh oat koe3 khoann3 Dora."
        ],
        [
          "Dora講：「董的底問，妳是無聽著喔？」",
          "Dora kong2: “Tang2--e5 teh mng7, li2 si7 bo5 thiann--tioh8 ouh?”"
        ],
        [
          "伊才細聲a2講：「是。」坐倚來。",
          "I chiah se3-siann-a2 kong2: “Si7.” Che7 oa2--lai5."
        ],
        [
          "「妳幾點下班，我請妳吃消夜按怎？」",
          "“Li2 kui2 tiam2 ha7-pan, goa2 chhiann2 li2 chiah8 siau-ia7 an2-choann2?”"
        ],
        [
          "伊頭偃落。",
          "I thau5 ann3--loh8."
        ],
        [
          "「董e5,我是無出場e5。」伊se3-gi7-a2講。",
          "“Tang2--e5, goa2 si7 bo5 chhut-tiunn5--e5.” I se3-gi7-a2 kong2."
        ],
        [
          "「喔，按呢好，我嘛無按算欲付錢tshua7妳出場！」我挑故意按呢講。伊的目神真無自信。我叫伊lim酒。",
          "“Ouh, an2-ne ho2, goa2 ma7 bo5 an3-sng3 beh hu3-chinn5 chhoa7 li2 chhut-tiunn5!” Goa2 thiau-kou3-i3 an2-ne kong2. I e5 bak8-sin5 chin bo5 chu7-sin3. Goa2 kio3 i lim-chiu2."
        ],
        [
          "我講：「妳免煩惱啦！我趕時間，等一下愛走矣，消夜嘛吃袂落去。我叫你坐落來，只是beh問妳kam2有看著拄才路裡的車禍。」",
          "Goa2 kong2: “Li2 bian2 hoan5-lo2--lah! Goa2 koann2 si5-kan, tan2--chit8-e7 ai3 chau2--a, siau-ia7 ma7 chiah8 be7 loh8--khi3. Goa2 kio3 li2 che7--loh8-lai5, chi2-si7 beh mng7 li2 kam2 u7 khoann3 tioh8 tu2-chiah lou7--nih e5 chhia-ho7.”"
        ],
        [
          "伊搖頭。",
          "I io5-thau5."
        ],
        [
          "我講：「He是我的一个朋友，妳無看著to7傷無睬矣，伊彼台車全台灣才五台，紅色的進口跑車，閣『敞篷』的。伊佮一台載phun的貨車相long3,一桶phun車車倒，車ti7伊的車的引擎蓋頂懸。阮朋友落車欲理論，結果，車門一phah開，to7鼻著phun的味臭kah伊 tsan3袂tiau5,吐出來，吐kah規个車內底攏是，車外臭，車內閣愈臭，無人敢倚過……」",
          "Goa2 kong2: “He si7 goa2 e5 chit8 e5 peng5-iu2, li2 bo5 khoann3 tioh8 to7 siunn bo5-chhai2--a, i hit tai5 chhia choan5 Tai5-oan5 chiah gou7 tai5, ang5-sek e5 chin3-khau2 phau2-chhia, koh『敞篷』--e5. I kap chit8 tai5 chai3-phun e5 hoe3-chhia sio-long3, chit8 thang2 phun chhia-chhia--to2, chhia ti7 i e5 chhia e5 ian2-jin2-koa3 teng2-koan5. Goan2 peng5-iu2 loh8-chhia beh li2-lun7, kiat-ko2, chhia-mng5 chit8 phah--khui, to7 phinn7 tioh8 phun e5 bi7 chhau3 kah i chan3 be7 tiau5, thou3--chhut-lai5, thou2 kah kui-e5 chhia lai7-te2 long2 si7, chhia-goa7 chhau3, chhia-lai7 koh ju2 chhau3, bo5 lang5 kann2 oa2--koe3.....”"
        ],
        [
          "彼个小姐笑--起來。伊的面因為酒氣漲紅--起來，發面紅。我閣叫伊lim。若講ti7彼款所在上班的查某是外呢高尚，這我毋信，哼to7算表面講無欲出場的嘛仝款啦。哼哼這是一向我對這款查某囡a2的判斷。我的心肝頭有一个想欲冒險的感覺ngiau起來，濁濁的喟that ti7胸a2。我無法度阻止家己鑽入彼个深坑。",
          "Hit e5 sio2-chia2 chhio3--khi2-lai5. I e5 bin7 in-ui7 chiu2-khi3 tiunn3-ang5--khi2-lai5, hoat bin7-ang5. Goa2 koh kio3 i lim. Na7 kong2 ti7 hit khoan2 sou2-chai7 siong7-pan e5 cha-bou2 si7 joa7-nih ko-siong2, che goa2 m7 sin3, hmh to7 sng3 piau2-bin7 kong2 bo5 beh chhut-tiunn5--e5 ma7 knag7-khoan2--lah. Hmh-hmh che si7 it-hiong3 goa2 tui3 chit khoan2 cha-bou2-gin2-a2 e5 phoann3-toan7. Goa2 e5 sim-koann-thau5 u7 chit8 e5 siunn7 beh bou7-hiam2 e5 kam2-kak ngiau--khi2-lai5, lo5-lo5 e5 khui3 that ti7 heng-a2. Goa2 bo5 hoat-tou7 chou2-chi2 ka-ti7 chng3 jip8 hit e5 chhim-khenn."
        ],
        [
          "我看伊的鞋a2,是色水退時行的song5款，li5-li5-lap-lap閣傷大雙。我挑工講：「這鞋a2看起來足好穿的honnh？」伊tam3一个頭，面規个紅貢貢--起來，紅到頷頸去。",
          "Goa2 khoann3 i e5 e5-a2, si7 sek-chui2 the3-si5-kiann5 e5 song5-khoan2, li5-li5-lap-lap koh siunn toa7-siang. Goa2 thiau-kang kong2: “Che e5-a2 khoann3--khi2-lai5 chiok ho2-chheng7--e5 honnh?” I tam3 chit8 e5 thau5, bin7 kui-e5 ang5-kong3-kong3--khi2-lai5, ang5 kau3 am7-kun2 khi3."
        ],
        [
          "伊講：「董的，你足心適neh！我愛按怎稱呼你才好？」",
          "I kong2: “Tang2--e5, li2 chiok sim-sek neh! Goa2 ai3 an2-choann2 chheng-hou li2 chiah ho2?”"
        ],
        [
          "我用目尾看老李的，伊揀的小姐予我tsann2--來，我看伊的面一陣青綠。",
          "Goa2 iong7 bak8-boe2 khoann3 Lau2-li2--e5, i keng2 e5 sio2-chia2 hou7 goa2 chann2--lai5, goa2 khoann3 i e5 bin7 chit8-chun7 chhenn-lek8."
        ],
        [
          "我無應，我對彼个小姐講：「妳kam2想欲共我tsim?」",
          "Goa2 bo5 in3, goa2 tui3 hit e5 sio2-chia2 kong2: “Li2 kam2 siunn7 beh ka7 goa2 chim?”"
        ],
        [
          "伊應：「無愛！」",
          "I in3: “Bo5-ai3!”"
        ],
        [
          "我隨講：「哼！我嘛無講妳會使。」",
          "Goa2 sui5 kong2: “Hmh! Goa2 ma7 bo5 kong2 li2 e7-sai2.”"
        ],
        [
          "按呢，我to7共伊放leh，當做伊無在場，佮媽媽桑閣有另外幾个小姐lim酒喝拳，一直到伊ka2-na2不安坐袂tiau5的時，才斡頭轉去看伊的目睭。",
          "An2-ne , goa2 to7 ka7 i pang3--leh, tong3-cho3 i bo5 chai7-tiunn5, kap ma-ma-sang3 koh u7 leng7-goa7 kui2 e5 sio2-chia2 lim-chiu2 hoah-kun5, it-tit8 kau3 i ka2-na2 put-an che7 be7 tiau5 e5 si5, chiah oat8-thau5 tng2 khi3 khoann3 i e5 bak8-chiu."
        ],
        [
          "「失禮，我ka2-na2冷落著這个sui2姑娘a2矣！實在講，若毋是我tshua7某矣，好定今a2日著會共伊求婚leh。」眾人hi-hi-ha-ha笑起來。我規个身軀斡過，ti7伊的耳孔邊細聲a2講：「來，sui2姑娘a2,妳心內想一个1到10的數字。我臆看mai7─kam2想好矣？」",
          "“Sit-le2, goa2 ka2-na2 leng2-lok tioh8 chit e5 sui2-kou-niu5-a2--a! Sit8-chai7 kong2, na7 m7 si7 goa2 chhoa7-bou2--a, ho2-tiann7 kin-a2-jit8 tioh8 e7 ka7 i kiu5-hun--leh.” Chiong3-lang5 hi-hi-ha-ha chhio3--khi2-lai5. Goa2 kui-e5 sin-khu oat--koe3, ti7 i e5 hi7-khang pinn se3-siann-a2 kong2: “Lai5, sui2-kou-niu5-a2, li2 sim-lai7 siunn7 chit8 e5 1 kau3 10 e5 sou3-ji7. Goa2 ioh khoann3 mai7----kam2 siunn7 ho2--a?”"
        ],
        [
          "伊tam3一个頭。",
          "I tam3 chit8 e5 thau5."
        ],
        [
          "「7，著否？」",
          "“7, tioh8--bo5?”"
        ],
        [
          "「Ah！你哪會知！」伊浮出一个驚嚇的笑容。",
          "“Ah! Li2 na2 e7 chai!” I phu5-chhut chit8 e5 kiann-heh8 e5 chhio3-iong5."
        ],
        [
          "「這代表妳是我佮意的彼型。來！妳手伸出來。」",
          "“Che tai7-piau2 li2 si7 goa2 kah-i3 e5 hit heng5. Lai5! Li2 chhiu2 chhun--chhut-lai5.”"
        ],
        [
          "伊共手伸出來，我共lak8--leh，伊嘛共我tenn7一下，講：「董的，你的手哪會這燒loh？」",
          "I ka7 chhiu2 chhun--chhut-lai5, goa2 ka7 lak8--leh, i ma7 ka7 goa2 tenn7--chit8-e7, kong2: “Tang2--e5, li2 e5 chhiu2 na2 e7 chiah sio-loh?”"
        ],
        [
          "「莫共我siann5，我是會tshio--起來哦！講看mai7--leh，妳上大的優點是啥？」",
          "“Mai3 ka7 goa2 siann5, goa2 si7 e7 chhio--khi2-lai5 ou5! Kong2 khoann3 mai7--leh, li2 siong7 toa7 e5 iu-tiam2 si7 siann2?”"
        ],
        [
          "「這……我的朋友攏講我古意。」",
          "“Che ... goa2 e5 peng5-iu2 long2 kong2 goa2 kou2-i3.”"
        ],
        [
          "「嗯，我佮意古意的查某囡a2。妳叫啥物名？」",
          "“Hm3, goa2 kah-i3 kou2-i3 e5 cha-bou2-gin2-a2. Li2 kio3 siann2-mih mia5?”"
        ],
        [
          "「Kelly。」伊歹勢歹勢。我倚過鼻伊的頭毛，輕輕a2講：「喔，妳的頭毛哪會遮芳？」我用氣聲講：「Kam2有人講過妳足sui2的？」伊bui5-bui5-a2笑，閣夯面看我。我趁機會用目神共伊的目神掠leh，幾loh秒無放，伊的目神並無走閃，這表示我的機會來矣。",
          "“Kelly.” I phainn2-se3 phainn2-se3. Goa2 oa2 koe3 phinn7 i e5 thau5-mou, khin-khin-a2 kong2: “Ou5, li2 e5 thau5-mou na2 e7 chiah phang?” Goa2 iong7 khi3-siann kong2: “Kam2 u7 lang5 kong2 koe3 li2 chiok sui2--e5?” I bui5-bui5-a2 chhio3, koh giah8 bin7 khoann3--goa2. Goa2 than3 ki-hoe7 iong7 bak8-sin5 ka7 i e5 bak8-sin5 liah8--leh, kui2-loh bio2 bo5 pang3, i e5 bak8-sin5 peng7 bo5 chau2-siam2, che piau2-si7 goa2 e5 ki-hoe7 lai5--a."
        ],
        [
          "我問伊：「我最近看著一篇報導，想欲證實一下。妳共我講，若你看著佮意的人，身軀佗一位會有明顯的感覺？」",
          "Goa2 mng7--i: “Goa2 choe3-kin7 khoann3 tioh8 chit8 phinn po3-to7, siunn7 beh cheng3-sit8--chit8-e7. Li2 ka7 goa2 kong2, na7 li2 khoann3 tioh8 kah-i3 e5 lang5, sin-khu to2 chit8 ui7 e7 u7 beng5-hian2 e5 kam2-kak?”"
        ],
        [
          "伊想一下a2，講：「腹肚──嗯──是腹肚，會有漲漲的感覺。」",
          "I siunn7 chit8-e7-a2, kong2: “Pak-tou2----hm3----si7 pak-tou2, e7 u7 tiunn3-tiunn3 e5 kam2-kak.”"
        ],
        [
          "「哦？阿若講，這个感覺漲大的時，會走位佗去？」",
          "“Ou5? Ah na7 kong2, chit e5 kam2-kak tiunn3-toa7 e5 si5, e7 chau2 ui3 to2 khi3?”"
        ],
        [
          "伊想一下a2,細聲a2講：「胸崁。」",
          "I siunn7 chit8-e7-a2, se3-siann-a2 kong2: “Heng-kham2.”"
        ],
        [
          "「哦？漲到胸崁？妳看──」我用手比我的腹肚佮胸a2:「是毋是位遮──慢慢a2漲大──來到遮？」",
          "“Ou5? Tiunn3 kau3 heng-kham2? Li2 khoann3----“Goa2 iong7 chhiu2 pi2 goa2 e5 pak-tou2 kap heng-a2: “Si7 m7 si7 ui3 chia----ban7-ban7-a2 tiunn3-toa7----lai5 kau3 chia?”"
        ],
        [
          "伊看我的手勢，khuann-khuann-a2 tam3頭，我的手按呢比幾loh擺，伊的目神to7 mi-tsinn kah親像phang3見--去。見若查某囝仔出現彼款目神，我to7知影我beh過手矣。",
          "I khoann3 goa2 e5 chhiu2-se3, khuann-khuann-a2 tam3-thau5, goa2 e5 chhiu2 an2-ne pi2 kui2-loh pai2, i e5 bak8-sin5 to7 mi-chinn kah chhin-chhiunn7 phang3-kinn3--khi3. Kinn3-na7 cha-bou2-gin2-a2 chhut-hian7 hit khoan2 bak8-sin5, goa2 to7 chai-iann2 goa2 beh koe3-chhiu2--a."
        ],
        [
          "我問伊kam2欲吃糖a2,伊應好，我to7位桌頂提一塊糖a2,閣共糖a2紙款款a2 thau2開。",
          "Goa2 mng7 i kam2 beh chiah8 thng5-a2, i in3 ho2, goa2 to7 ui3 toh-teng2 theh8 chit8 te3 thng5-a2, koh ka7 thng5-a2-choa2 khoann-khoann-a2 thau2--khui."
        ],
        [
          "「若an2-ne我晉to7送妳一粒糖a2。來，喙phah開！」",
          "“Na7 an2-ne goa2 chin2 to7 sang3 li2 chit8 liap8 thng5-a2. Lai5, chhui3 phah--khui!”"
        ],
        [
          "伊照做。我用手共糖a2 that入伊抹胭脂的喙。",
          "I chiau3 cho3. goa2 iong7 chhiu2 ka7 thng5-a2 that jip8 i boah ian-chi e5 chhui3."
        ],
        [
          "伊bui5-bui5-a2笑，目神猶是mi5-tsinn。",
          "I bui5-bui5-a2 chhio3, bak8-sin5 iau2 si7 mi5-chinn."
        ],
        [
          "「Kam2會甜？」",
          "“Kam2 e7 tinn?”"
        ],
        [
          "「嗯，傷甜矣。」",
          "“Hm3, siunn tinn--a.”"
        ],
        [
          "「哦？若傷甜，糖a2 還我！」我用腫頭a2指我的喙。伊的表情雄雄tiuh一下，毋過伊無隨拒絕我，續落，伊猶be7反應，我to7共我的喙倚過伊的喙，共tsim落矣。",
          "“Ou5? Na7 siunn tinn, thng5-a2 hiann5--goa2!” Goa2 iong7 cheng2-thau5-a2 chi2 goa2 e5 chhui3. I e5 piau2-cheng5 hiong5-hiong5 tiuh--chit8-e7, m7-koh i bo5 sui5 ku7-choat8--goa2, soa3--loh8, i iau2-be7 hoan2-eng3, goa2 to7 ka7 goa2 e5 chhui3 oa2 koe3 i e5 chhui3, ka7 chim--loh8-a."
        ],
        [
          "我感覺伊的面規个燒燙燙，閣有伊的喙唇閣伊的舌。",
          "Goa2 kam2-kak i e5 bin7 kui-e5 sio-thng3-thng3, koh u7 i e5 chhui3-tun5 koh i e5 chih8."
        ],
        [
          "續落我to7共手腫頭a2伸入伊的頭毛，款款a2 so伊的頭殼。",
          "Soa3--loh8 goa2 to7 ka7 chhiu2-cheng2-thau5-a2 chhun jip8 i e5 thau5-mou, khoann-khoann-a2 so i e5 thau5-khak."
        ],
        [
          "我講：「你kam2知影我晉底想啥物代誌？」",
          "Goa2 kong2: “Li2 kam2 chai-iann2 goa2 chin2 teh siunn7 siann2-mih tai7-chi3?”"
        ],
        [
          "伊的胸a2 ti7粉紅a2色圓領的薄T-shirts下面起伏，na2來na2 急--起來，我聽著伊喘喟的聲嘛變大。",
          "I e5 heng-a2 ti7 hun2-ang5-a2-sek inn5-nia2 e5 poh8 T-shirts e7-bin7 khi2-hok, na2 lai5 na2 kip--khi2-lai5, goa2 thiann tioh8 i chhoan2-khui3 e5 siann ma7 pian3 toa7."
        ],
        [
          "「我毋知！你講看mai7!」",
          "“Goa2 m7 chai! Li2 kong2 khoann3 mai7!”"
        ],
        [
          "「橫直是一項妳毋敢做的代誌，我毋講。」我共頭斡走。",
          "“Hoainn5-tit8 si7 chit8 hang7 li2 m7 kann2 cho3 e5 tai7-chi3, goa2 m7 kong2.” Goa2 ka7 thau5 oat8 chau2."
        ],
        [
          "「誰講我毋敢？你講矣！」伊揪我的手骨。",
          "“Siang2 kong2 goa2 m7 kann2? Li2 kong2 ah!” I khiu2 goa2 e5 chhiu2-kut."
        ],
        [
          "我共伊的目神掠leh，伊的目神仝款無走閃，按呢，我to7細聲a2講：「妳知影，我想欲佇眠床頂共你poo7--落去。」",
          "Goa2 ka7 i e5 bak8-sin5 liah8--leh, i e5 bak8-sin5 kang7-khoan2 bo5 chau2-siam2, an2-ne , goa2 to7 se3-siann-a2 kong2: “Li2 chai-iann2, goa2 siunn7 beh ti7 bin5-chhng5 teng2 ka7 li2 pou7--loh8-khi3.”"
        ],
        [
          "我講這句了並無看伊，我tauh8-tauh8-a2徛起來，用較懸的聲嗽共其他的人宣布：「各位，我to7先告辭矣。」",
          "Goa2 kong2 chit ku3 liau2 peng7 bo5 khoann3--i, goa2 tauh8-tauh8-a2 khia7--khi2-lai5, iong7 khah koan5 e5 siann-sau3 ka7 ki5-thann e5 lang5 soan-pou3: “Kok-ui7, goa2 to7 seng ko3-si5--a.”"
        ],
        [
          "結果Kelly嘛tue3我徛起來，我行出門的時，伊的手已經共我的手勾leh。",
          "Kiat-ko2 Kelly ma7 toe3 goa2 khia7--khi2-lai5, goa2 kiann5 chhut mng5 e5 si5, i e5 chhiu2 i2-keng ka7 goa2 e5 chhiu2 kau--leh."
        ],
        [
          "我看著老李的用袂爽的目神共我gin5。",
          "Goa2 khoann3 tioh8 Lau2-li2--e5 iong7 be7-song2 e5 bak8-sin5 ka7 goa2 gin5."
        ],
        [
          "4",
          "4"
        ],
        [
          "彼日因為酒飲濟，我的頭殼直直tiuh。計程車載阮入去這个城市上光嘛上暗的角落，落車了後，我按算散步一段。Kelly干那一隻狗a2子仝款綴ti7我後面行。",
          "Hit jit8 in-ui7 chiu2 lim che7, goa2 e5 thau5-khak tit8-tit8 tiuh. ke3-theng5-chhia chai3 goan2 jip8 khi3 chit e5 siann5-chhi7 siong7 kng ma7 siong7 am3 e5 kak-loh8, loh8-chhia liau2-au7, goa2 an3-sng3 san3-pou7 chit8 toann7. Kelly ka2-na2 chit8 chiah kau2-a2-kiann2 kang7-khoan2 toe3 ti7 goa2 au7-bin7 kiann5."
        ],
        [
          "阮經過旅社區的巷a2口，有一个青瞑的阿婆a2底賣『刮刮樂』彩券，伊孤單一个，直直招呼人買，生理真bai2的款。Kelly要我停跤，伊位伊的皮包a2 gim5二百箍出來買，因為動作笨閣青狂，零角a2 lak規土腳。伊踞落去khioh，直直共我講歹勢。阿婆a2共彩券提予伊的時共說多謝：「小姐，妳好心會有好報喔！」",
          "Goan2 keng-koe3 lu2-sia7-khu e5 hang7-a2-khau2, u7 chit8 e5 chhenn-mi5 e5 a-po5-a2 teh be7『刮刮樂』chhai2-koan3, i kou-toann chit8 e5, tit8-tit8 chio-hou lang5 be2, seng-li2 chin bai2 e5 khoan2. Kelly ai3 goa2 theng5-kha, i ui3 i e5 phoe5-pau-a2 gim5 nng7-pah khou chhut lai5 be2, in-ui7 tong7-chok pun7 koh chhenn-kong5, leng5-kak-a2 lak kui thou5-kha. I khu5 loh8 khi3 khioh, tit8-tit8 ka7 goa2 kong2 phainn2-se3. A-po5-a2 ka7 chhai2-koan3 theh8 hou7 i e5 si5 ka7 soeh-to-sia7: “Sio2-chia2, li2 ho2-sim e7 u7 ho2-po3 ou5!”"
        ],
        [
          "「哦，想袂到妳hiah有愛心呢……妳毋是講欲儉錢，煞閣按呢開錢買彩券？敢講妳成實相信he錢是in得的？」",
          "“Ou5? Siunn7 be7 kau3 li2 hiah u7 ai3-sim neh .... li2 m7 si7 kong2 beh khiam7-chinn5, soah koh an2-ne khai-chinn5 be2 chhai2-koan3? Kam2 kong2 li2 chiann5-sit8 siong-sin3 he chinn5 si7 in tit--e5?”"
        ],
        [
          "「錢是誰得的我毋知矣，毋過，若是行過無買，我to7會直直想這件代誌……按呢足討厭的，所以規氣to7買矣！」",
          "“Chinn5 si7 siang2 tit--e5 goa2 m7 chai ah, m7-koh, na7 si7 kiann5--koe3 bo5 be2, goa2 to7 e7 tit8-tit8 siunn7 chit kiann7 tai7-chi3 ...... an2-ne chiok tho2-ia3--e5, sou2-i2 kui-khi3 to7 be2--a!”"
        ],
        [
          "五彩燈tshio7 ti7伊的面，伊的目尾有青春的色水，予原底膨皮的面無hiah歹看。我嘛注意著，伊乾焦是面較膨皮爾，論其實，伊的身軀san2中帶柔，有嬈玲瓏的身材骨格；阿伊勻勻a2牽絲、小可夯懸閣sai-nai的酒醉的聲調，嘛共五彩的燈影加添一款放散的野味佮風情。",
          "Ngou2-chhai2-teng chhio7 ti7 i e5 bin7, i e5 bak8-boe2 u7 chheng-chhun e5 sek-chui2, hou7 goan5-te2 phong3-phoe5 e5 bin7 bo5 hiah phiann2-khoann3. Goa2 ma7 chu3-i3--tioh8, i kan-ta si7 bin7 khah phong3-phoe5 nia5, lun7-ki5-sit8, i e5 sin-khu san2 tiong tai3 jiu5, u7 hiau5-leng5-long e5 sin-hai5 kut-keh; ah i un5-un5-a2 khan-si, sio2-khoa2 giah8 koan5 koh sai-nai e5 chiu2-chui3 e5 siann-tiau7, ma7 ka7 ngou2-chhai2 e5 teng-iann2 ke-thinn chit8 khoan2 pang3-soann3 e5 ia2-bi7 kap hong-cheng5."
        ],
        [
          "我問伊：「妳敢bat陪人出來？」",
          "Goa2 mng7--i: “Li2 kam2 bat poe5 lang5 chhut--lai5?”"
        ],
        [
          "伊搖頭。",
          "I io5-thau5."
        ],
        [
          "「除了這妳閣做過啥？」",
          "“Tu5-liau2 che li2 koh cho3 koe3 siann2?”"
        ],
        [
          "「足濟矣，啥物攏做呢。」",
          "“Chiok che7 ah, siann2-mih long2 cho3 neh.”"
        ],
        [
          "伊相東相西、na2講話na2揪頭毛。毋知為啥物，妻的形影雄雄嘛店我的頭殼內浮花，予我真sian7。我雄雄感覺老李的話裡有真實的一面：位我娶妻的彼日開始，「某奴」二字恐驚to7注定要綴我一世人矣。阿若按呢相比評，親像Kelly為著錢甘願行入嘻嘩的蹉跎間a2做空缺，看來嘛毋是啥物特別稀奇的代誌。",
          "I siong3 tang siong3 sai, na2 kong2-oe7 na2 khiu2 thau5-mou. M7 chai ui7 siann2-mih, chhe e5 heng5-iann2 hiong5-hiong5 ma7 tiam3 goa2 e5 thau5-khak lai7 phu5-hoe, hou7 goa2 chin sian7. Goa2 hiong5-hiong5 kam2-kak Lau2-li2--e5 oe7--nih u7 chin-sit8 e5 chit8-bin7: ui3 goa2 chhoa7 chhe e5 hit jit8 khai-si2, “bou2-lou5” nng7 ji7 khiong2-kiann to7 chu3-tiann7 ai3 toe3 goa2 chit8-si3-lang5--a. Ah na7 an2-ne  sio-pi2-pheng7, chhin-chhiunn7 Kelly ui7 tioh8 chinn5 kam-goan7 kiann5 jip8 hi-hoa e5 chhit-tho5-keng-a2 cho3 khang-khoe3, khoann3--lai5 ma7 m7 si7 siann2-mih tek8-piat8 hi-ki5 e5 tai7-chi3."
        ],
        [
          "我想起晉前我共阮老爸講我欲洗禮的時，伊應我的話：「若按呢，恁爸死，你這个不孝子欲捧斗否？」",
          "Goa2 siunn7-khi2 chin3-cheng5 goa2 ka7 goan2 lau7-pe7 kong2 goa2 beh se2-le2 e5 si5, i in3 goa2 e5 oe7: “Na7 an2-ne, lin2-pe7 si2, li2 chit e5 put-hau3-chu2 beh phang5-tau2--bo5?”"
        ],
        [
          "「阿爸，毋是按呢啦。」",
          "“A-pa3, m7 si7 an2-ne--lah.”"
        ],
        [
          "阮老爸的面khiu5做一丸講：「毋是按呢無是按怎？猶袂娶to7急欲做某奴矣敢毋是？」",
          "Goan2 lau7-pe7 e5 bin7 khiu5 cho3 chit8 oan5 kong2: “M7 si7 an2-ne bo5 si7 an2-choann2? Iau2-be7 chhoa7 to7 kip beh cho3 bou2-lou5--a kam2 m7 si7?”"
        ],
        [
          "我問Kelly:「妳講妳啥物攏做？比如講咧？」",
          "Goa2 mng7 Kelly: “Li2 kong2 li2 siann2-mih long2 cho3? Pi2-ju5 kong2--leh?”"
        ],
        [
          "「比如講，洗大樓啦、ti7菜市a2口賣囡a2衫啦、加油站加油的啦、總機小姐啦……」",
          "“Pi2-ju5 kong2, se2 toa7-lau5--lah, ti7 chhai3-chhi7-a2-khau2 be7 gin2-a2-sann--lah, ka-iu5-cham7 ka-iu5--e5 lah, chong2-ki sio2-chia2--lah......”"
        ],
        [
          "「總機小姐？」",
          "“Chong2-ki sio2-chia2?”"
        ],
        [
          "「嗯，to7是半暝專門接無聊查甫電話的彼種……」",
          "“Hm3, to7-si7 poann3-me5 choan-bun5 chiap bo5-liau5 cha-pou tian7-oe7 e5 hit chiong2.....”"
        ],
        [
          "「喔？」",
          "“Ou5?”"
        ],
        [
          "「妳是講彼種0204的電話？」",
          "“Li2 si7 kong2 hit chiong2 0204 e5 tian7-oe7?”"
        ],
        [
          "「是矣是矣，to7是彼種電話矣。敢講你攏無敲過？嗯，我毋信！」",
          "“Si7 ah si7 ah, to7-si7 hit chiong2 tian7-oe7 ah. Kam2 kong2 li2 long2 bo5 kha3--koe3? Hm3, goa2 m7 sin3!”"
        ],
        [
          "我毋知影家己哪會搖頭。",
          "Goa2 m7 chai-iann2 ka-ti7 na2 e7 io5-thau5."
        ],
        [
          "我共伊的腰攬leh講：「哪會欲做he?接彼款電話，足無聊的敢毋是？」He是假仙假tak的聲調，我予家己講的話驚一tio5。實際的狀況是，酒精定著已經ti7我的頭殼內起酵，so3-piak-piak的豬哥蟲ti7我的規身軀ngiauh8-tshi7-tshoa7。我想起我嘛bat敲過彼款電話，伊喙裡所講的彼種無聊的查甫人……",
          "Goa2 ka7 i e5 io lam2--leh kong2: “Na2 e7 beh cho3 he? Chiap hit khoan2 tian7-oe7, chiok bo5-liau5--e5 kam2 m7 si7?” He si7 ke2-sian ke2-tak e5 siann-tiau7, goa2 hou7 ka-ti7 kong2 e5 oe7 kiann chit8-tio5. Sit8-che3 e5 chong7-hong2 si7, chiu2-cheng tiann7-tioh8 i2-keng ti7 goa2 e5 thau5-khak lai7 khi2-kann3, so3-piak-piak e5 ti-ko-thang5 ti7 goa2 e5 kui sin-khu ngiauh8-chhi7-chhoa7. Goa2 siunn7-khi2 goa2 ma7 bat kha3 koe3 hit khoan2 tian7-oe7, i chhui3--nih sou2 kong2--e5 hit chiong2 bo5-liau5 e5 cha-pou-lang5......"
        ],
        [
          "He是洗禮了後我所敢做的尚大的冒險，尚奇怪的是，竟然to7發生ti7洗禮了彼工的暗暝……",
          "He si7 se2-le2 liau2-au7 goa2 sou2 kann2 cho3--e5 siong7 toa7 e5 bou7-hiam2, siong7 ki5-koai3--e5 si7, keng3-jian5 to7 hoat-seng ti7 se2-le2 liau2 hit kang e5 am3-me5 ......"
        ],
        [
          "「只是一个空缺嘛！」Kelly共喙翹起來講。",
          "“Chi2-si7 chit8 e5 khang-khoe3 mah!” Kelly ka7 chhui3 khiau3 khi2 lai5 kong2."
        ],
        [
          "「林柏年，我奉聖父、聖子佮聖神的名問你，你敢接受耶穌成做你生命的救主，一世人行十字架的道路，跟綴祂無離？」",
          "“Lim5 Pek-ni5, goa2 hong7 Seng3-hu7, Seng3-chu2 kap Seng3-sin5 e5 mia5 mng7--li2, li2 kam2 chiap-siu7 Ia5-sou chiann5-cho3 li2 senn3-mia7 e5 kiu3-chu2, chit8-si3-lang5 kiann5 sip8-ji7-ke3 e5 to7-lou7, kin-toe3 i bo5 li7?”"
        ],
        [
          "「是，我接受。」",
          "“Si7, goa2 chiap-siu7.”"
        ]
      ],
      "篇名": "白耳仔佮我"
    }
  ]
}
