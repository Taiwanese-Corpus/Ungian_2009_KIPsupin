{
  "作者": "潘道榮",
  "出版年": "1921",
  "出版者": "台灣教會公報社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "Ti7 亞非利加州近ti7某海邊e5 所在有一個頭毛嘴鬚白 e5老作穡人久久企家ti7 hia。伊若無所事事就常常出去企ti7 海墘 teh看外海所teh 經過 e5 船隻。",
          "Ti7 A-hui-li7-ka-chiu kin7 ti7 bou2 hai2-piN e5 sou2-chai7 u7 chit8 e5 thau5-mng5 chhui3-chhiu peh8 e5 lau7 choh-sit lang5 ku2-ku2 khia7 ke ti7 hia.  I na7 bo5 sou2 su7-su7 chiu7 siong5-siong5 chhut khi3 khia7 ti7 hai2-kiN5 teh khoaN3 goa7-hai2 sou2 teh keng-koe3 e5 chun5-chiah."
        ],
        [
          "有1日這個老伯ah，tiam3 ti7厝內 e5 時，忽然間起大風颱。Koh tiap仔久就有1 個少年人青雄走來報講，這tiap8有一隻船患風，扑到碎糊糊。伊即時騎一隻所愛惜 e5 馬去到海墘。風湧雖然真大，iau2-ku2 hiah e5 水手叫救人極悲傷 e5聲聽現現。伊想ai3 beh 去救in，m7-ku2 ti7 身邊無半隻船。想了無變步，姑不chiong 跑hit隻馬泅落水去救hiah e5 受慘 e5 水手。",
          "U7 1 jit8 chit e5 lau7-peh ah, tiam3 ti7 chhu3-lai7 e5 si5, hut-jian5-kan khi2 toa7 hong-thai.  Koh tiap-a2-ku2 chiu7 u7 1 e5 siau3-lian5 lang5 chhiN-hiong5 chau2 lai5 po3 kong2, Chit-tiap8 u7 chit8 chiah chun5 hoan7-hong, phah kau3 chhui3-kou5-kou5.  I chek-si5 khia5 chit8 chiah sou2 ai3-sioh e5 be2 khi3 kau3 hai2-kiN5. Hong-eng2 sui-jian5 chin toa7, iau2-ku2 hiah e5 chui2-siu2 kio3 kiu3 lang5 kek8 pi-siong e5 siaN thiaN hian7-hian7.  I siuN7 ai3 beh khi3 kiu3 in, m7-ku2 ti7 sin-piN bo5 poaN3 chiah chun5.  SiuN7 liau2 bo5 pian3-pou7, kou-put-chiong phau2 hit chiah be2 siu5 loh8 chui2 khi3 kiu3 hiah e5 siu7 chham2 e5 chui2-siu2."
        ],
        [
          "Ti7 岸頂有真濟人看伊teh去，大家驚到beh 破膽，總--是這個老作穡伯ah，攏無小可tah-hiahN，好膽直直kap馬泅到船kong3破e5 所在。停無chiah8一poah分久，伊kap馬攏koh泅倒轉，ti7 馬頂nih8有載 2 名水手，眾人看了，be7禁tit 開聲扑手歡喜o-lo2伊e5 勇敢到an2-ni。伊攏無停睏，liam5-piN koh起身去救2 人，親像an2-ni 計共有7 擺。第一路尾擺koh去，ti7 馬頂猶原hou7 2 人坐，泅倒轉來到半站，伊e5身軀軟kauh8-kauh8，續hou7大湧kham3-bat8，不知去向。伊本身喪失性命，總--是hit隻馬kap 14名e5 水手攏安然得著救。",
          "Ti7 hoaN7-teng2 u7 chin che7 lang5 khoaN3 i teh khi3, tai7-ke kiaN kau3 beh phoa3-taN2, chong2--si7 chit e5 lau7 choh-sit peh ah, long2 bo5 sio2-khoa2 tah-hiahN, ho2-taN2 tit8-tit8 kap be2 siu5 kau3 chun5 kong3-phoa3 e5 sou2-chai7. Theng5 bo5 chiah8 chit8 poah hun ku2, i kap be2 long2 koh siu5 to3-tng2, ti7 be2-teng2--nih8 u7 chai3 2 mia5 chui2-siu2, cheng3 lang5 khoaN3 liau2, be7 kim3-tit khui-siaN phah-chhiu2 hoaN-hi2 o-lo2 i e5 iong2-kam2 kau3 an2-ni.  I long2 bo5 theng5-khun3, liam5-piN koh khi2-sin khi3 kiu3 2 lang5, chhin-chhiuN7 an2-ni ke3-kiong7 u7 7 pai2.  Te7 it lou7-be2 pai2 koh khi3, ti7 be2-teng2 iu5-goan5 hou7 2 lang5 che7, siu5 to3-tng2 lai5 kau3 poaN3-cham7, i e5 seng-khu nng2-kauh8-kauh8, soa3 hou7 toa7 eng2 kham3-bat8, put-ti khi3-hiong3.  I pun2-sin song3-sit siN3-mia7, chong2--si7 hit chiah be2 kap 14 mia5 e5 chui2-siu2 long2 an-jian5 tit tioh8 kiu3."
        ],
        [
          "He2﹗這14 名 e5 水手m7知beh 流偌濟 e5 目屎來感謝這個老恩人﹗今咱e5 救主耶穌m7若為著14人na7-tiaN7，伊有甘願放sak 性命來拯救全世界 e5 人類。所以咱應該加倍稱讚救主無量無數 e5 疼痛。「人為著朋友獻性命，疼無有比這個較大--e5。」「咱iau2-ku2做罪人e5 時，基督替咱死。」",
          "He2!  Chit 14 mia5 e5 chui2-siu2 m7 chai beh lau5 loa7 che7 e5 bak8-sai2 lai5 kam2-sia7 chit e5 lau7 in-jin5!  TaN lan2 e5 Kiu3-chu2 Ia5-sou m7-na7 ui7 tioh8 14 lang5 na7-tiaN7, I u7 kam-goan7 pang3-sak siN3-mia7 lai5 chin2-kiu3 choan5 se3-kai3 e5 jin5-lui7.  Sou2-i2 lan2 eng-kai ka-poe7 chheng-chan3 Kiu3-chu2 bu5-liong7 bu5-sou3 e5 thiaN3-thang3.“Lang5 ui7 tioh8 peng5-iu2 hian3 siN3-mia7, thiaN3 bo5 u7 pi2 chit e5 khah toa7--e5.”“Lan2 iau2-ku2 cho3 choe7-jin5 e5 si5, Ki-tok the3 lan2 si2.”"
        ]
      ],
      "篇名": "Iong2-kam2 e5 Long5-hu"
    }
  ]
}
