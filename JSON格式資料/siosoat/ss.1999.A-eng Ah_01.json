{
  "作者": "張聰敏",
  "出版年": "1999",
  "出版者": "彰化縣立文化中心",
  "文類": "小說",
  "書寫系統": "漢羅",
  "資料": [
    {
      "段": [
        [
          "1",
          "1"
        ],
        [
          "阿瑛今仔日真歡喜，in永崧beh出國留學--a。台北電話kha3--來，手續已經辦好勢，卡晏beh tng2--來。阿瑛也歡喜也感傷，歡喜in囝出國，theh8博士學位。感傷永崧koh tioh8-ai3離開，boe7-tang3像去ti7台北按呢，不sam2時會使tng2--來。電話通了，伊斡出來外口。In ta官日昇及逐eng2過仝款，ti7榕仔腳ham5老歲仔班pho3-tau7。聽阿瑛teh講，規陣人隨話對永崧去。阿瑛koaN7電磁爐頂的茶kou2，入來thin5水，水入tiN7 koh khng3落去choaN。看in真有thang會的款，自按呢斡入去內底看in ta家醒--來-未。秀津自跋倒了，hip電光講腳脊phiaN去ham5-sau--去，醫生講tioh8-ai3穿鐵kah衫。這幾年來行行--咧to7 ai3倒--一睏，坐坐--咧嘛tioh8 theN--一下。Ah無，腳脊phiaN boe7堪--去。阿瑛探頭看in ta家睏晝睏kah真ka-choe7，驚拍醒--伊，輕輕仔liam入去家己的房間。",
          "A-eng kin-a2-jit8 chin hoaN-hi2, in Eng2-siong5 beh chhut-kok liu5-hak8--a. Tai5-pak tian7-oe7 kha3--lai5, chhiu2-siok8 i2-keng pan7 ho2-se3, khah oaN3 beh tng2--lai5. A-eng ia7 hoaN-hi2 ia7 kam2-siong, hoaN-hi2 in kiaN2 chhut-kok, theh8 phok-su7 hak8-ui7. Kam2-siong Eng2-siong5 koh tioh8-ai3 li7-khui, boe7-tang3 chhiuN7 khi3 ti7 Tai5-pak an2-ne, put-sam2-si5 e7-sai2 tng2--lai5. Tian7-oe7 thong liau2, i oat chhut lai5 goa7-khau2. In ta-koaN Jit8-seng kap tak8 eng2-koe3 kang7-khoan2, ti7 chheng5-a2-kha ham5 lau7-hoe3-a2-pan pho3-tau7. ThiaN A-eng teh kong2, kui-tin7 lang5 sui5 oe7 tui3 Eng2-siong5 khi3. A-eng koaN7 tian7-chu5-lou5 teng2 e5 te5-kou2, jip8 lai5 thin5 chui2, chui2 jip8 tiN7 koh khng3 loh8 khi3 choaN. KhoaN3 in chin u7 thang hoe7 e5 khoan2, chu7 an2-ne oat jip8 khi3 lai7-te2 khoaN3 in ta-ke chhiN2--lai5-boe7. Siu3-tin chu7 poah8-to2 liau2, hip tian7-kong kong2 kha-chiah-phiaN khi3 ham5-sau--khi3, i-seng kong2 tioh8-ai3 chheng7 thih-kah-saN. Chit kui2 ni5 lai5 kiaN5-kiaN5--leh to7 ai3 to2--chit8-khun3, che7-che7--leh ma7 tioh8 theN--chit8-e7. Ah bo5, kha-chiah-phiaN boe7 kham--khi3. A-eng tham3-thau5 khoaN3 in ta-ke khun3-tau3 khun3 kah chin ka-choe7, kiaN phah chhiN2--i, khin-khin-a2 liam jip8 khi3 ka-ti7 e5 pang5-keng."
        ],
        [
          "Chiah濟年來，阿瑛奉待ta家官，已經是生活的一部份--囉。PhaiN7全家的擔頭，互伊百感交集。「Tioh8 ka7咱囝chhiaN5大--oh。阿瑛，好好仔教，mai3離開in--啦 hohN？」In翁紳添beh死時交代的言語，koh na2像chang5昨日仔發生--的咧。日子過著chiaN5緊，彼陣阿瑛哭kah hiah凄慘，二十外年都過--去-啊。這二十外年來，阿瑛信守交tiang7，囝做囝，生理做生理，逐項都hoat8落kah真四序。M7-na7家伙顧tiau5，猶憑生理人的眼光，一錢變兩圓。除了ka7永崧台北hak厝，in查某囝阿娟嫁的時，嘛kah一間公寓。對in翁、in ta家官，啊，對in陳--家來講，是做kah真有夠--啦。彼陣日昇會去pun伊tng2--來，koh留loai3(落來)做新婦，實在有眼光、有福氣。",
          "Chiah choe7 ni5 lai5, A-eng hong7-thai7 ta-ke-koaN, i2-keng si7 seng-oah8 e5 chit8 pou7-hun7--louh. PhaiN7 choan5-ke e5 taN3-thau5, hou7 i pek-kam2 kau-chip8. “Tioh8 ka7 lan2 kiaN2 chhiaN5 toa7--oh. A-eng, ho2-ho2-a2 ka3, mai3 li7-khui in--lah hohN?” In ang Sin-thiam beh si2 si5 kau-tai3 e5 gian5-gi2, koh na2-chhiuN7 chang5 choh8-jit8-a2 hoat-seng--e5-leh. Jit8-chi2 koe3 tioh8 chiaN5 kin2, hit-chun7 A-eng khau3 kah hiah chhi-chham2, ji7-chap8 goa7 ni5 to koe3--khi3-a. Chit ji7-chap8 goa7 ni5 lai5, A-eng sin3-siu2 kau-tiang7, kiaN2 cho3 kiaN2, seng-li2 cho3 seng-li2, tak8-hang7 to hoat8-loh8 kah chin su3-si7. M7-na7 ke-hoe2 kou3 tiau5, iau2 pheng5 seng-li2-lang5 e5 gan2-kong, chit8 chiN5 piN3 nng7 iN5. Tu5-liau2 ka7 Eng2-siong5 Tai5-pak hak-chhu3, in cha-bou2-kiaN2 A-koan ke3 e5 si5, ma7 kah chit8 keng kong-u2. Tui3 in ang, in ta-ke-koaN, ah, tui3 in Tan5--ka lai5 kong2, si7 cho3 kah chin u7-kau3--lah. Hit-chun7 Jit8-seng e7 khi3 pun i tng2--lai5, koh lau5--loai3 (loh8-lai5) cho3 sin-pu7, sit8-chai7 u7 gan2-kong, u7 hok-khi3."
        ],
        [
          "日昇chhoa7阿瑛tng2--來的時，阿瑛才十歲。「瘦koh薄板，規支腳全粒仔跡。」秀津看著大驚小怪：「頭毛蝨母liau7-liau7是！」「Ka7洗洗--咧啦，咱也無差kah一嘴飯，無嘛看會牽khioh生小弟--bo5。」原來日昇單生孤囝紳添，秀津腹肚就無koh大。Ng3望分阿瑛來，看會牽khioh in會koh生--bo5。雖然天無順in， m7-koh，自阿瑛入門，雜貨仔店愈開愈發，兼做中盤加趁足濟錢。日昇ka7當做查某囝仝款疼惜，栽培互讀夜補。日時店口鬥腳手，山貨海產入出siau3目，該當補的貨，tioh8折的錢，攏算kah真四序。連頂手頭家的個性，下手人客的緣，嘛掠kah真準。起頭伊互這間店舞kah真無閒，到伊高中畢業，這間店已經互治kah chiaN5周至。日昇大大細細的代誌嘛放互hoat8落--啊。這款的改變，像in兜彼座烏so5-so5，oeh空lok錢的siau3櫃，換做收銀機。Li-li-lak8-lak8的算盤聲無聽見--a。收錢找錢\"tang\"...一下的音樂聲。四peng5壁抹kah白siak-siak，日光燈照著光iaN3-iaN3，互人入去到te3，khi2-mou1加足好的。",
          "Jit8-seng chhoa7 A-eng tng2--lai5 e5 si5, A-eng chiah chap8 hoe3. “San2 koh poh8-pan2, kui-ki kha choan5 liap8-a2 jiah.” Siu3-tin khoaN3 tioh8 toa7-kiaN sio2-koai3: “Thau5-mng5 sat-bu2 liau7-liau7-si7!” “Ka7 se2-se2--leh-lah, lan2 ia7 bo5 chha kah chit8-chhui3-png7, bo5 ma7 khoaN3 e7 khan-khioh seN sio2-ti7--bo5.” Goan5-lai5 Jit8-seng taN seN kou-kiaN2 Sin-thiam, Siu3-tin pak-tou2 to7 bo5 koh toa7. Ng3-bang7 pun A-eng lai5, khoaN3 e7 khan-khioh in e7 koh seN--bo5. Sui-jian5 thiN bo5 sun7 in, m7-koh, chu7 A-eng jip8-mng5, chap8-hoe3-a2-tiam3 ju2 khui ju2 hoat, kiam cho3 tiong-poaN5 ke than3 chiok choe7 chiN5. Jit8-seng ka7 tong3-cho3 cha-bou2-kiaN2 kang7-khoan2 thiaN3-sioh, chai-poe5 hou7 thak8 ia7-pou2. Jit8--si5 tiam3-khau2 tau3-kha-chhiu2, soaN-hoe3 hai2-san2 jip8-chhut siau3-bok8, kai-tong pou2 e5 hoe3, tioh8 chiat e5 chiN5, long2 sng3 kah chin su3-si7. Lian5 teng2-chhiu2 thau5-ke e5 ko3-seng3, e7-chhiu2 lang5-kheh e5 ian5, ma7 liah8 kah chin chun2. Khi2-thau5 i hou7 chit keng tiam3 bu2 kah chin bo5-eng5, kau3 i ko-tiong pit-giap8, chit keng tiam3 i2-keng hou7 ti7 kah chiaN5 chiu-chi3. Jit8-seng toa7-toa7 se3-se3 e5 tai7-chi3 ma7 pang3 hou7 hoat8-loh8--a. Chit khoan2 e5 kai2-pian3, chhiuN7 in tau hit cho7 ou-so5-so5, oeh khang lok chiN5 e5 siau3-kui7, oaN7 cho3 siu-gin5-ki. Li-li-lak8-lak8 e5 sng3-poaN5-siaN bo5 thiaN--kiN3-a. Siu chiN5 chau7 chiN5 “tang”...chit8-e7 e5 im-gak8-siaN. Si3-peng5 piah boah kah peh8-siak-siak, jit8-kong-teng chio3 tioh8 kng-iaN3-iaN3, hou7 lang5 jip8 khi3 kau3 te3, khi2-mou ke chiok ho2--e5."
        ],
        [
          "阿瑛會hiah緊互日昇留做新婦，及大盤烏狗陳chiaN5有關係。四十歲--a猶呣娶，講著話愛學『秀場』彼款帶ba-lih，愛phiN人的giat8-thiok話。雖然阿瑛生理學了算老tau3，總--是年紀輕，經驗淺，加減攏會互彼隻老鳥食豆腐去。日昇聽ti7耳內、看ti7眼內，也無khng3 ti7心內。做生理及頂手、人客答嘴鼓，拍lah8涼是難免的。鍛練人際關係，增加做事的經驗--ma。尤其交換NEWS，消息有thang光，生理才boe7食著kiN。M7-koh，烏狗陳gau5纏、gau5 siN5，未講著話就lang7阿瑛笑kah kih8-kiak8叫。「Che明明烏狗teh siau2貓，早慢會去互hap--去！」日昇警覺阿瑛tng2大人囉：「女大不中留，緊choa7慢會去互人掠去。」想著顧店--裡的大手骨，依賴深koh疼落腹：「生理囝都oh生，無嘛娶生理新婦……看紳添的緣份--啦 。」想想--咧就beh ka7 sak做堆。",
          "A-eng e7 hiah kin2 hou7 Jit8-seng lau5 cho3 sin-pu7, kap toa7-poaN5 ou-kau2 Tan5 chiaN5 u7 koan-he7. Si3-chap8 hoe3--a iau2 m7 chhoa7, kong2 tioh8 oe7 ai3 oh8『秀場』hit khoan2 tai3 ba-lih, ai3 phiN lang5 e5 giat8-thiok-oe7. Sui-jian5 A-eng seng-li2 oh8 liau2 sng3 lau7-tau3, chong2--si7 ni5-ki2 khin, keng-giam7 chhian2, ke-kiam2 long2 e7 hou7 hit chiah lau7-chiau2 chiah8 tau7-hu7--khi3. Jit8-seng thiaN ti7 hiN7-lai7, khoaN3 ti7 gan2-lai7, ia7 bo5 khng3 ti7 sim-lai7. Cho3 seng-li2 kap teng2-chhiu2, lang5-kheh tap-chhui3-kou2, phah-lah8-liang5 si7 lan5-bian2--e5. Toan3-lian7 jin5-che3 koan-he7, cheng-ka cho3 su7 e5 keng-giam7--ma. Iu5-ki5 kau-oaN7 NEWS, siau-sit u7 thang kng, seng-li2 chiah boe7 chiah8 tioh8 kiN. M7-koh, ou-kau2 Tan5 gau5 tinn5, gau5 siN5, boe7 kong2 tioh8 oe7 to7 lang7 A-eng chhio3 kah kih8-kiak8-kio3. “Che beng5-beng5 ou-kau2 teh siau2 niau, cha2-ban7 e7 khi3 hou7 hap--khi3!” Jit8-seng keng3-kak A-eng tng2 toa7-lang5 louh: “Lu2 tai7 put tiong7 liu5, kin2 choa7-ban7 e7 khi3 hou7 lang5 liah8--khi3.” SiuN7 tioh8 kou3-tiam3--nih e5 toa7-chhiu2-kut, i-lai7 chhim koh thiaN3 loh8 pak: “Seng-li2-kiaN2 to oh seN, bo5 ma7 chhoa7 seng-li2 sin-pu7...... KhoaN3 Sin-thiam e5 ian5-hun7--lah.” SiuN7-siuN7--leh to7 beh ka7 sak cho3-tui."
        ],
        [
          "2",
          "2"
        ],
        [
          "Ti7彼個年代，講著養女、新婦仔犁，chiaN5濟流著散hiong人兜，骨肉離散、受苦毒、thun2落煙花的悲劇。呣koh，日昇疼阿瑛na2親生囝，對in的親事干單期待，也無ka7迫。顛倒講姻緣天註定，勉強boe7來。外表看--來，na2隨在in的款。看--來日昇呣是彼款舊頭腦，見錢眼開的生理人。是社會有teh行踏，通達情理的人。伊按呢做，是ng3望in互相意愛，栽培卡深的感情！彌補伊及阿瑛in母--a春枝，有緣熟sai7，無份thang結翁某的遺憾--啦 。",
          "Ti7 hit e5 ni5-tai7, kong2 tioh8 iong2-lu2, sin-pu7-a2-le5, chiaN5 che7 lau5 tioh8 san3-hiong-lang5-tau, kut-jiok8 li5-san3, siu7 khou2-tok8, thun2 loh8 ian-hoa e5 pi-kiok8. M7-koh, Jit8-seng thiaN3 A-eng na2 chhin-siN-kiaN2, tui3 in e5 chhin-su7 kan-taN ki5-thai7, ia7 bo5 ka7 pek. Tian-to3 kong2 in-ian5 thiN chu3-tiaN7, bian2-kiong2 boe7 lai5. Goa7-piau2 khoaN3--lai5, na2 sui5-chai7 in e5 khoan2. KhoaN3--lai5 Jit8-seng m7 si7 hit khoan2 ku7-thau5-nau2, kiN3 chiN5 gan2 khui e5 seng-li2-lang5. Si7 sia7-hoe7 u7 teh kiaN5-tah8, thong-tat8 cheng5-li2 e5 lang5. I an2-ne cho3, si7 ng3-bang7 in hou7-siong i3-ai3, chai-poe5 khah chhim e5 kam2-cheng5! Mi5-pou2 i kap A-eng in bu2--a Chhun-ki, u7 ian5 sek8-sai7, bo5 hun7 thang kiat ang-bou2 e5 ui5-ham7--lah."
        ],
        [
          "Tang時仔阿瑛是日昇的愛人仔囝！",
          "Tang-si5-a2 A-eng si7 Jit8-seng e5 ai3-jin5-a2-kiaN2!"
        ],
        [
          "日昇做gin2仔工的時，春枝ti7街仔尾糖行ka7人chhoa7 gin2仔。日昇送貨對hia過，一定ai3看著春枝才beh走。若看無人--咧，假影店口a2 hia呼si5-si5仔，等春枝斡出來ka7笑一下，伊才願走。彼陣一工若看無春枝的影、聽無春枝的聲，伊就徛boe7在、坐boe7 tiau5，規khou人惶惶hiaN5-hiaN5。無偌久，日昇theh8出勇氣請伊食冰。請彼陣上貴上好食的mi-ju-ma-meh。日昇第一擺hiah倚近春枝，感覺著chiaN5細粒子。坐落椅仔，aiN7的gin2仔腳都tham過椅頭仔。食冰的時，春枝lau3出黃gim3-gim3的嘴齒，下ham兩齒相疊看現現。大概情人眼內出西施，日昇看春枝嘴唇細細，下hoai5尖尖，目神活活。講著話比手劃刀，愈講愈燒loh8，愈看愈古錐…… Chhim2頭in干單hoe7家己頭家的代誌，三講兩講，「你愛看戲--bo5？」無張無持春枝問起。「愛--nou3，tang時我請--你。呣koh……」日昇想講看一齣戲tioh8兩點鐘久，驚無才調偷soan hiah久的時間。彼陣的gin2仔工無錢koh無thang歇睏，beh看一齣戲是無可能的代誌。「按呢上好，按呢上好。」春枝聽著chiaN5歡喜：「你e7-tang3用鐵馬載我去khioh戲尾仔！」原來春枝迷著歌仔戲。呣敢siau3想看規齣，有thang看一te3-te3仔就teh癮囉。自按呢日昇配合伊，調整送貨的時間、路線，撥工載伊去看戲尾仔。",
          "Jit8-seng cho3 gin2-a2-kang e5 si5, Chhun-ki ti7 ke-a2-boe2 thng5-hang5 ka7 lang5 chhoa7 gin2-a2. Jit8-seng sang3-hoe3 tui3 hia koe3, it-teng7 ai3 khoaN3 tioh8 Chhun-ki chiah beh chau2. Na7 khoaN3 bo5 lang5--leh, ke2-iaN2 tiam3-khau2-a2 hia hou-si5-si5-a2, tan2 Chhun-ki oat chhut lai5 ka7 chhio3--chit8-e7, i chiah goan7 chau2. Hit-chun7 chit8 kang na7 khoaN3 bo5 Chhun-ki e5 iaN2, thiaN bo5 Chhun-ki e5 siaN, i to7 khia7 boe7 chai7, che7 boe7 tiau5, kui-khou lang5 hong5-hong5 hiaN5-hiaN5. Bo5 joa7 ku2, Jit8-seng theh8 chhut iong2-khi3 chhiaN2 i chiah8 peng. ChhiaN2 hit-chun7 siong7 kui3 siong7 ho2 chiah8 e5 mi-ju-ma-meh. Jit8-seng te7-it-pai2 hiah oa2-kin7 Chhun-ki, kam2-kak tioh8 chiaN5 se3-liap8-chi2. Che7 loh8 i2-a2, aiN7 e5 gin2-a2 kha to tham koe3 i2-thau5-a2. Chiah8 peng e5 si5, Chhun-ki lau3 chhut ng5-gim3-gim3 e5 chhui3-khi2, e7-ham nng7 khi2 sio-thiap8 khoaN3 hian7-hian7. Tai7-khai3 cheng5-jin5 gan2 lai7 chhut Se-si, Jit8-seng khoaN3 Chhun-ki chhui3-tun5 se3-se3, e7-hoai5 chiam-chiam, bak8-sin5 oah8-oah8. Kong2 tioh8 oe7 pi2-chhiu2 oe7-to, ju2 kong2 ju2 sio-loh8, ju2 khoaN3 ju2 kou2-chui......  Chhim2-thau5 in kan-taN hoe7 ka-ti7 thau5-ke e5 tai7-chi3, saN-kong2-nng7-kong2, “Li2 ai3 khoaN3 hi3--bo5?” Bo5-tiuN bo5-ti5 Chhun-ki mng7 khi2. “Ai3--nou3, tang-si5 goa2 chhiaN2--li2. M7-koh......” Jit8-seng siuN7 kong2 khoaN3 chit8 chhut hi3 tioh8 nng7 tiam2-cheng ku2, kiaN bo5 chai5-tiau7 thau soan hiah ku2 e5 si5-kan. Hit-chun7 e5 gin2-a2-kang bo5 chiN5 koh bo5 thang hioh-khun3, beh khoaN3 chit8 -chhut hi3 si7 bo5 kho2-leng5 e5 tai7-chi3. “An2-ne siong7 ho2, an2-ne siong7 ho2.” Chhun-ki thiaN--tioh8 chiaN5 hoaN-hi2: “Li2 e7-tang3 iong7 thih-be2 chai3 goa2 khi3 khioh hi3-boe2-a2!” Goan5-lai5 Chhun-ki be5 tioh8 koa-a2-hi3. M7 kaN2 siau3-siuN7 khoaN3 kui-chhut, u7 thang khoaN3 chit8-te3-te3-a2 to7 teh gian3 louh. Chu7 an2-ne Jit8-seng phoe3-hap8 i, tiau5-cheng2 sang3-hoe3 e5 si5-kan, lou7-soaN3, poah-kang chai3 i khi3 khoaN3 hi3-boe2-a2."
        ],
        [
          "彼khui3仔是日昇一世人上樂暢的時陣，送貨的khang-khoe3，做著嘛加偌thiau3-iat8--咧。一下chiap8去，連顧戲口的查某gin2仔看in來，一句「Hiah晏oh？」就知ai3放戲尾仔--啦 。春枝知影日昇愛食甜，不時偷me烏糖互伊，日昇上愛那看那chng7，chng7 kah規嘴hou5-sa3-sa3。一擺戲齣做到娘子落難，沿途奔波討食，尾仔煞真正跪ti7台仔頂teh pun。這時台仔腳看戲的銀角仔四界tan3--去-li。「有chah錢--無？」春枝toe3流目屎：「緊tan3一下互伊--啦 。」日昇lak袋仔te7 pong7-chi2，實在都無錢thang tan3。想想--咧，春枝互伊的烏糖jiok8-jiok8--咧就ka7 tan3--去。哪會知輕phang2-phang2，tan3 boe7到台仔頂，散phong2-phong2 eng一四界。日昇聽著人chhoh-chhoh叫，si7緊春枝拖--咧，long7出戲園。一路看春枝仔目屎含咧笑。",
          "Hit-khui3-a2 si7 Jit8-seng chit8-si3-lang5 siong7 lok8-thiong3 e5 si5-chun7, sang3-hoe3 e5 khang-khoe3, cho3 tioh8 ma7 ke joa7 thiau3-iat8--leh. Chit8-e7 chiap8 khi3, lian5 kou3 hi3-khau2 e5 cha-bou2 gin2-a2 khoaN3 in lai5, chit8 ku3 “Hiah oaN3 oh?” To7 chai ai3 pang3 hi3-boe2-a2--lah. Chhun-ki chai-iaN2 Jit8-seng ai3 chiah8 tiN, put-si5 thau-me ou-thng5 hou7 i, Jit8-seng siong7 ai3 na2 khoaN3 na2 chng7, chng7 kah kui-chhui3 hou5-sa3-sa3. Chit8 pai2 hi3-chhut cho3 kau3 niu5-kiaN2 loh8-lan7, ian5-tou5 pun-pho tho2-chiah8, boe2-a2 soah chin-chiaN3 kui7 ti7 tai5-a2-teng2 teh pun. Chit-si5 tai5-a2-kha khoaN3 hi3 e5 gin5-kak-a2 si3-ke3 tan3--khi3-li. “U7 chah chiN5--bo5?” Chhun-ki toe3 lau5 bak8-sai2: “Kin2 tan3 chit8-e7 hou7 i--lah.” Jit8-seng lak-te7-a2 te7 pong7-chi2, sit8-chai7 to bo5 chiN5 thang tan3. SiuN7-siuN7--leh, Chhun-ki hou7 i e5 ou-thng5 jiok8-jiok8--leh to7 ka7 tan3--khi3. Nah e7 chai khin-phang2-phang2，tan3 boe7 kau3 tai5-a2-teng2, soaN3-phong2-phong2 eng chit8-si3-ke3. Jit8-seng thiaN tioh8 lang5 chhoh-chhoh-kio3, si7 kin2 Chhun-ki thoa--leh, long7 chhut hi3-hng5. Chit8-lou7 khoaN3 Chhun-ki-a2 bak8-sai2 kam5 leh chhio3."
        ],
        [
          "偷載春枝看戲尾仔的代誌，呣是日昇漏洩，是春枝in頭家娘專工chhiang7--的。一下戲看久，紅嬰仔la3尿，phe3的尿chu7仔au--咧無隨換，kauh kah生pui2仔，有時連屎都kauh kah ta-phi2-phi2。頭家娘奇怪，ioh是愛chhit-tho5，一下查--咧…… 彼陣日昇m7-na7會曉講戲齣。比蓮花指、使目尾，ham5起馬、過戶teng7，嘛學到真有一個款。講著話全歌仔戲腔，一句「Toe3我來」，tioh8講「隨我來--a」。「Chhit-tho5」ai3講「遊賞」才會雅。兩人tng ba5 kah會相對唱，好景不常，頭家娘jiok來戲園。實在都無啥，大驚小怪，叫春枝in母--a chhoa7-chhoa7 tng2--去。In母--a都猶未來--咧，春枝to7走kah無看見人--a！經過真久，歸尾春枝猶是互in母--a chhoe7--著，原來toe3歌仔戲班去學做戲--a。自按呢了後，日昇就無春枝的消息。規個人gong7神gong7神，na2無神魂--咧。Beh知失戀會chiah艱苦，伊就無ai3去戀--著！Boe7食boe7睏，消瘦落肉無taN2-kin2，koh tioh8加去互人罵--的！",
          "Thau chai3 Chhun-ki khoaN3 hi3-boe2-a2 e5 tai7-chi3, m7 si7 Jit8-seng lau7-siap8, si7 Chhun-ki in thau5-ke-niu5 choan-kang chhiang7--e5. Chit8-e7 hi3 khoaN3 ku2, ang5-eN-a2 la3-jio7, phe3 e5 jio7-chu7-a2 au--leh bo5 sui5 oaN7, kauh kah seN pui2-a2, u7-si5 lian5 sai2 to kauh kah ta-phi2-phi2. Thau5-ke-niu5 ki5-koai3, ioh si7 ai3 chhit-tho5, chit8-e7 chha5--leh...... Hit-chun7 Jit8-seng m7-na7 e7-hiau2 kong2 hi3-chhut. Pi2 lian5-hoe-chi2, sai2 bak8-boe2, ham5 khi2-be2, koe3 hou7-teng7, ma7 oh8 kau3 chin u7 chit8 e5 khoan2. Kong2 tioh8 oe7 choan5 koa-a2-hi3-khiuN, chit8 ku3 “Toe3 goa2 lai5”, tioh8 kong2 “Sui5 goa2 lai5--a”. “Chhit-tho5” ai3 kong2 “iu5-siong2” chiah e7 nga2. Nng7 lang5 tng ba5 kah e7 sio-tui3 chhiuN3, ho2-keng2 put-siong5, thau5-ke-niu5 jiok lai5 hi3-hng5. Sit8-chai7 to bo5 siaN2, toa7-kiaN sio2-koai3, kio3 Chhun-ki in bu2--a chhoa7-chhoa7 tng2--khi3. In bu2--a to iau2-boe7 lai5--leh, Chhun-ki to7 chau2 kah bo5 khoaN3-kiN3 lang5--a! Keng-koe3 chin ku2, kui-boe2 Chhun-ki iau2 si7 hou7 in bu2--a chhoe7--tioh8, goan5-lai5 toe3 koa-a2-hi3-pan khi3 oh8 cho3-hi3--a. Chu7 an2-ne liau2-au7, Jit8-seng to7 bo5 Chhun-ki e5 siau-sit. Kui-e5 lang5 gong7-sin5 gong7-sin5, na2 bo5 sin5-hun5--leh. Beh chai sit-loan5 e7 chiah kan-khou2, i to7 bo5-ai3 khi3 loan5--tioh8! Boe7 chiah8 boe7 khun3, siau-san2 loh8-bah bo5 taN2-kin2, koh tioh8 ke khi3 hou7 lang5 me7--e5!"
        ],
        [
          "He是發生ti7日昇十七歲的時。戰爭已經爆發，日昇雖然無調去做軍伕，呣koh ai3走空襲，街仔人tauh8-tauh8仔疏開去庄腳，日昇嘛辭頭路tng2去庄腳作穡，開一間仔細細間的kam2仔店。Ti7日本投降彼年，娶某秀津。戰後物資欠缺，這項beh管制，彼項嘛beh管制。日昇真知物件若對「有」車去「無」hia，就有生理好做、錢thang趁--a。四界探聽，看出庄腳雞仔鳥、米、番薯、芋仔等的物件，若phaiN7去街仔換貨tng2--來，穩趁--的。尤其台中koh卡好價，自按呢chiap8走台中。",
          "He si7 hoat-seng ti7 Jit8-seng chap8-chhit hoe3 e5 si5. Chian3-cheng i2-keng pok8-hoat, Jit8-seng sui-jian5 bo5 tiau3 khi3 cho3 kun-hu, m7-koh ai3 chau2 khong-sip8, ke-a2 lang5 tauh8-tauh8-a2 sou-khai khi3 chng-kha, Jit8-seng ma7 si5 thau5-lou7 tng2 khi3 chng-kha choh-sit, khui chit8-keng-a2 se3-se3-keng e5 kam2-a2-tiam3. Ti7 Jit8-pun2 tau5-hang5 hit ni5, chhoa7-bou2 Siu3-tin. Chian3-au7 but8-chu khiam3-khoat, chit hang7 beh koan2-che3, hit hang7 ma7 beh koan2-che3. Jit8-seng chin chai mih8-kiaN7 na7 tui3 “u7” chhia khi3 “bo5” hia, to7 u7 seng-li2 ho2 cho3, chiN5 thang than3--a. Si3-ke3 tham3-thiaN, khoaN3 chhut chng-kha ke-a2 chiau2, bi2, han-chi5, ou7-a2 teng2 e5 mih8-kiaN7, na7 phaiN7 khi3 ke-a2 oaN7 hoe3 tng2--lai5, un2 than3--e5. Iu5-ki5 Tai5-tiong koh khah ho2-ke3, chu7 an2-ne chiap8 chau2 Tai5-tiong."
        ],
        [
          "一choa7台中，有tang時無隨tng2--來，就販仔間toa3暗。一日生理做煞，身軀洗好，才想beh倒落去睏。Neh-chiang3倚--來：「無愛去夜市行行--咧？」「也無啥thang看--的-a。」「Ka7你hoat8落一尾仔hannh燒？」Neh-chiang3 aN3來日昇耳孔根細聲chhu7：「Boe7-bai2 neh，嘛加偌好睏--咧。」也呣知日昇家己heng3-heng3，ah是互neh-chiang3 lang7--起-來，伊會記得價siau3講好，先chhng入去棉chioh被底等候。",
          "Chit8 choa7 Tai5-tiong, u7-tang-si5 bo5 sui5 tng2--lai5, to7 hoan3-a2-keng toa3-am3. Chit8 jit8 seng-li2 cho3 soah, seng-khu se2 ho2, chiah siuN7 beh to2 loh8 khi3 khun3. Neh-chiang3 oa2--lai5: “Bo5-ai3 khi3 ia7-chhi7 kiaN5-kiaN5--leh?” “Ia7 bo5 siaN2 thang khoaN3--e5-a.” “Ka7 li2 hoat8-loh8 chit8-boe2-a2 hannh-sio?” Neh-chiang3 aN3 lai5 Jit8-seng hiN7-khang-kin se3-siaN chhu7: “Boe7-bai2 neh, ma7 ke joa7 ho2 khun3--leh.” Ia7 m7 chai Jit8-seng ka-ti7 heng3-heng3, ah si7 hou7 neh-chiang3 lang7--khi2-lai5, i e7 ki3-tit ke3-siau3 kong2 ho2, seng chhng jip8 khi3 mi5-chioh-phoe7-te2 tan2-hau7."
        ],
        [
          "彼陣的販仔間，鋪tha-tha-mih，用sioh-jih門隔開，大約仔一坪大。無椅無桌，干單兩粒枕頭及頂下被。日昇倒ti7被底，目chiu chha5-chha5相對天pong5。五燭燈仔火照--落-來，規厝間暗sam3暗sam3。「歹勢，晏來。」聽著聲，日昇越頭過--來，看著sioh-jih門仔thoah開，日本式的跪teh鞠躬，頭le5-le5好liah8仔關門。日昇看查某面aN3壁，熟手褪到chhun內衫褲。越一lian3 tng2，bun3來被底，na2一尾hou5-liu，soan入伊的keh-lang5-kha。燈火暗sam3，日昇斟酌看keh-lang5-kah的查某，下hoai5尖尖，嘴仔細細，目神……？Eh，慢且是--咧，笑--著下ham兩齒嘴齒koh疊做夥！「春枝--a？春枝a……」",
          "Hit-chun7 e5 hoan3-a2-keng, phou tha-tha-mih, iong7 sioh-jih-mng5 keh-khui, tai7-iok-a2 chit8 pheN5 toa7. Bo5 i2 bo5 toh, kan-taN nng7 liap8 chim2-thau5 kap teng2-e7-phoe7. Jit8-seng to2 ti7 phoe7-te2, bak8-chiu chha5-chha5 sio-tui3 thian-pong5. Gou7-chek teng-a2-hoe2 chio3--loh8-lai5, kui-chhu3-keng am3-sam3 am3-sam3. “PhaiN2-se3, oaN3 lai5.” ThiaN tioh8 siaN, Jit8-seng oat8-thau5 koe3--lai5, khoaN3 tioh8 sioh-jih-mng5-a2 thoah khui, Jit8-pun2-sek e5 kui7 teh kiok-kiong, thau5-le5-le5 ho2-liah8-a2 koaiN-mng5. Jit8-seng khoaN3 cha-bou2 bin7 aN3 piah, sek8-chhiu2 thng3 kau3 chhun lai7-saN-khou3. Oat8 chit8 lian3 tng2, bun3 lai5 phoe7-te2, na2 chit8 boe2 hou5-liu, soan jip8 i e5 keh-lang5-kha. Teng-hoe2 am3-sam3, Jit8-seng chim-chiok khoaN3 keh-lang5-kah e5 cha-bou2, e7-hoai5 chiam-chiam, chhui3-a2 se3-se3, bak8-sin5......? Eh, ban7-chhiaN2 si7--leh, chhio3 tioh8 e7-ham nng7 khi2 chhui3-khi2 koh thiap8 cho3-hoe2! “Chhun-ki--a? Chhun-ki--a......”"
        ],
        [
          "無張無持去tu2著意愛的人仔，na2月裡的嫦娥，日日空思夢想的人！Eng2過仔若khap8著伊的手，心頭phok8-phok8 chhai2規工。想boe7到！想boe7到，chit-ma2來tng7--著！久別重逢，春枝話講boe7了：「若mai3互阮母--a強chhoa7 tng2--去，」滿腹的哀怨，khiuh8-khiuh8顫出聲--來：「我猶會toa3戲班，我做小旦，真gau5唱哭調仔neh。」日昇聽到尾--a，煞na2 teh聽哭調。「阿母驚我toe3人走，聘金收收--咧，緊嫁嫁掉。無偌久調南洋……」看著春枝規面目屎，互日昇心碎。「別人的翁婿斷腳斷手猶有tng2--來，阮翁一去就無回頭。戰死南洋，屍骨他鄉…… 時機hiah bai2，叫我一個查某人仔……，beh按怎--咧？」Ti7戰後彼段鬱卒的謀生歲月，看著心愛的liau5落煙花，日昇氣力也有限。「Aih！台中日頭nai2（哪會）曝--著hiah赤iah8？柳枝下綠川，是咧流抑是咧hau2……？」異地重逢，日昇khok8-khok8問家己，「我是ai3歡喜抑是傷悲？無，心肝頭哪hiah艱苦--咧！」",
          "Bo5-tiuN bo5-ti5 khi3 tu2 tioh8 i3-ai3 e5 lang5-a2, na2 goeh8--nih e5 Siong5-ngou5, jit8-jit8 khang-su bang7-siong2 e5 lang5! Eng2-koe3-a2 na7 khap8 tioh8 i e5 chhiu2, sim-thau5 phok8-phok8 chhai2 kui-kang. SiuN7 boe7 kau3! SiuN7 boe7 kau3, chit-ma2 lai5 tng7--tioh8! Kiu2-piat8 tiong5-hong5, Chhun-ki oe7 kong2 boe7 liau2: “Na7 mai3 hou7 goan2 bu2--a kiong7 chhoa7 tng2--khi3,” moa2-pak e5 ai-oan3, khiuh8-khiuh8 chun3 chhut siaN--lai5: “Goa2 iau2 e7 toa3 hi3-pan, goa2 cho3 sio2-toaN3, chin gau5 chhiuN3 khau3-tiau7-a2 neh.” Jit8-seng thiaN kau3 boe2--a, soah na2 teh thiaN khau3-tiau7. “A-bu2 kiaN goa2 toe3 lang5 chau2, pheng3-kim siu-siu--leh, kin2 ke3-ke3 tiau7. Bo5 joa7 ku2 tiau3 Lam5-iuN5......” KhoaN3 tioh8 Chhun-ki kui-bin7 bak8-sai2, hou7 Jit8-seng sim-chhui3. “Pat8-lang5 e5 ang-sai3 tng7 kha tng7 chhiu2 iau2 u7 tng2--lai5, goan2 ang chit8-khi3 to7 bo5 hoe5-thau5. Chian3-si2 Lam5-iuN5, si-kut tha-hiong...... Si5-ki hiah bai2, kio3 goa2 chit8 e5 cha-bou2-lang5-a2......, beh an2-choaN2--leh?” Ti7 chian3-au7 hit toaN7 ut-chut e5 bou5-seng soe3-goat8, khoaN3 tioh8 sim-ai3 e5 liau5 loh8 ian-hoa, Jit8-seng khui3-lat8 ia7 iu2-han7. “Aih! Tai5-tiong jit8-thau5 nai2 (nah e7) phak8--tioh8 hiah chhiah-iah8? Liu2-ki ha7 lek8-chhoan, si7 leh lau5 iah si7 leh hau2......?” I7-te7 tiong5-hong5, Jit8-seng khok8-khok8-mng7 ka-ti7, “Goa2 si7 ai3 hoaN-hi2 iah si7 siong-pi? Bo5, sim-koaN-thau5 nah hiah kan-khou2--leh!”"
        ],
        [
          "無偌久，春枝tioh8 ma-la-li-ah過身--去，日昇kou2阿瑛tng2來庄腳toa3。",
          "Bo5 joa7 ku2, Chhun-ki tioh8 ma-la-li-ah koe3-sin--khi3, Jit8-seng kou2 A-eng tng2 lai5 chng-kha toa3."
        ],
        [
          "3",
          "3"
        ],
        [
          "「你無影愛阿爸，你攏騙--的！」阿瑛永遠會記--得，in永崧細漢時ka7大聲嚷：「全hau-siau5--啦 ！」彼陣永崧讀國中，十外歲gin2仔，bat一個啥？愛有血有肉、活phut-phut的人，及愛刻骨銘心、死去的靈魂，差別ti7叨伊敢知？呣koh，oan-na2 in永崧點醒，互伊koh再切切實實面對in紳添。隔陰陽、生離死別做一擺對話。若mai3彼chan5車禍，硬ka7 in拆--開……今仔日嘛無遮的代誌。",
          "“Li2 bo5-iaN2 ai3 a-pa, li2 long2 phian3--e5!” A-eng eng2-oan2 e7 ki3--tit, in Eng2-siong5 se3-han3-si5 ka7 toa7-siaN jiang2: “Choan5 hau-siau5--lah!” Hit-chun7 Eng2-siong5 thak8 kok-tiong, chap8 goa7 hoe3 gin2-a2, bat chit8 e5 siaN2? Ai3 u7 hoeh u7 bah, oah8-phut-phut e5 lang5, kap ai3 khek-kut beng5-sim, si2--khi3 e5 leng5-hun5, chha-piat8 ti7 toh i kam2 chai? M7-koh, oan-na2 in Eng2-siong5 tiam2-chhiN2, hou7 i koh-chai3 chhiat-chhiat sit8-sit8 bin7-tui3 in Sin-thiam. Keh im-iong5, seN-li5 si2-piat cho3 chit8 pai2 tui3-oe7. Na7 mai3 hit chan5 chhia-ho7, nge7 ka7 in thiah--khui......Kin-a2-jit8 ma7 bo5 chiah-e5 tai7-chi3."
        ],
        [
          "講--起-來攏是命--啦 。阿瑛實在珍惜及in紳添的日子，無奈好景不常。二十外年前，紳添五專畢業，日昇教伊學做生理，專走外口。呣是店仔頭放貨，就是辦桌chhoan5貨、送貨。兩人早暗做夥，紳添kan-na7會曉條直仔講：「阿瑛，in講咱牽手，我就ai3坐金kau椅呢。」原來兩人平濟歲，一個年頭，一個年尾生。阿瑛足足早十個月，分--來的時兩人互相叫名叫慣si3，除了厝邊隔壁及親堂仔，也無人知。呣知是紳添卡慢出世，阿瑛嫌伊gin2仔性，無tek無定，做生理嘛卡chiN2--淡-薄-a。「Ai3 thoa--a7，」日昇叫阿瑛tioh8 ka7教：「無磨boe7 giam2-nge7--啦 。」隨兩人感情進展，日昇內內外外的生理tauh8-tauh8仔放互in。「這個柴頭尪仔，」雖然阿瑛真知日昇beh ka7收做新婦，呣koh，阿添戇戇boe7曉表達愛意。無嘴無sui2，互阿瑛都會氣，敢有影家己無得人緣？Boe7得人愛？",
          "Kong2--khi2-lai5 long2 si7 mia7--lah. A-eng sit8-chai7 tin-sioh kap in Sin-thiam e5 jit8-chi2, bo5-nai7 ho2-keng2 put-siong5. Ji7-chap8 goa7 ni5 cheng5, Sin-thiam ngou2-choan pit-giap8, Jit8-seng ka3 i oh8 cho3 seng-li2, choan chau2 goa7-khau2. M7 si7 tiam3-a2-thau5 pang3 hoe3, to7-si7 pan7-toh chhoan5 hoe3, sang3 hoe3. Nng7 lang5 cha2-am3 cho3-hoe2, Sin-thiam kan-na7 e7-hiau2 tiau5-tit8-a2 kong2: “A-eng, in kong2 lan2 khan-chhiu2, goa2 to7 ai3 che7 kim-kau-i2 neh.” Goan5-lai5 nng7 lang5 peN5 che7 hoe3, chit8 e5 ni5-thau5, chit8 e5 ni5-boe2 seN. A-eng chiok-chiok cha2 chap8 ko3 goeh8, pun--lai5 e5 si5 nng7 lang5 hou7-siong kio3 mia5 kio3 koan3-si3, tu5-liau2 chhu3-piN keh-piah kap chhin-tong5-a2, ia7 bo5 lang5 chai. M7 chai si7 Sin-thiam khah ban7 chhut-si3, A-eng hiam5 i gin2-a2-seng3, bo5-tek bo5-tiaN7, cho3 seng-li2 ma7 khah chiN2--tam7-poh8-a2. “Ai3 thoa--a7,” Jit8-seng kio3 A-eng tioh8 ka7 ka3: “Bo5 boa5 boe7 giam2-nge7--lah.” Sui5 nng7 lang5 kam2-cheng5 chin3-tian2, Jit8-seng lai7-lai7 goa7-goa7 e5 seng-li2 tauh8-tauh8-a2 pang3 hou7 in. “Chit e5 chha5-thau5-ang-a2,” sui-jian5 A-eng chin chai Jit8-seng beh ka7 siu cho3 sin-pu7, m7-koh, A-thiam gong7-gong7 boe7-hiau2 piau2-tat8 ai3-i3. Bo5 chhui3 bo5 sui2, hou7 A-eng to e7 khi3, kaN2 u7-iaN2 ka-ti7 bo5 tit lang5-ian5? Boe7 tit lang5 ai3?"
        ],
        [
          "阿瑛是過慮--了，日日做夥，阿添做著khang-khoe3 koh tioh8不時互阿瑛hoah東hoah西，kan-na7看阿瑛hiah me2-chheN2，阿添敬就卡濟過愛--囉。Koh ti7六十年代，庄腳gin2仔保守，卡ham-ban7表達感情。若mai3烏狗陳不時teh o-lo2，阿瑛呣知家己偌得人緣。若mai3烏狗陳纏前toe3後，阿添boe7 chhia倒醋桶洩真情！「這款的肌骨，做『模特兒』上好。」烏狗陳上gau5講好聽話。有影阿瑛瘦抽，pheng7 in母--a加足koan5大，雖然下hoai5尖尖，嘴phoe2比in母--a猶卡phong3皮--咧。仝款嘴仔細細，呣koh無重疊齒。上seng5猶是目神活。「目尾會講話--ou5！」連日昇都o-lo2烏狗陳一下手就掠出阿瑛上迷人的所在。差就差紳添na2啞kau2，也boe7曉學。像阿瑛做頭毛，「今仔日花na2 teh吐新蕊--ou5，」烏狗會nai兩句：「加偌嬌偌sui2--咧！」Ah若鼻著花粉味，「Oa5！芳kong3-kong3，」喝kah大細聲：「今仔日飽koh醉--a，免食--囉。」紳添chhai7 ti7邊--a，醋桶直直gia5，氣koh無te3 thau2，kian-kian仔變無lian2。",
          "A-eng si7 koe3-lu7--liau2, jit8-jit8 cho3-hoe2, A-thiam cho3 tioh8 khang-khoe3 koh tioh8 put-si5 hou7 A-eng hoah tang hoah sai, kan-na7 khoaN3 A-eng hiah me2-chheN2, A-thiam keng3 to7 khah che7 koe3 ai3--louh. Koh ti7 lak8-chap8 ni5-tai7, chng-kha gin2-a2 po2-siu2, khah ham-ban7 piau2-tat8 kam2-cheng5. Na7 mai3 ou-kau2 Tan5 put-si5 teh o-lo2, A-eng m7 chai ka-ti7 joa7 tit lang5-ian5. Na7 mai3 ou-kau2 Tan5 tiN5-cheng5 toe3-au7, A-thiam boe7 chhia-to2 chhou3-thang2 siap chin-cheng5! “Chit khoan2 e5 ki-kut, cho3『模特兒』siong7 ho2.” Ou-kau2 Tan5 siong7 gau5 kong2 ho2-thiaN-oe7. U7-iaN2 A-eng san2-thiu, pheng7 in bu2--a ke chiok koan5-toa7, sui-jian5 e7-hoai5 chiam-chiam, chhui3-phoe2 pi2 in bu2--a iau2 khah phong3-phoe5--leh. Kang7-khoan2 chhui3-a2 se3-se3, m7-koh bo5 teng5-thah8-khi2. Siong7 seng5 iau2 si7 bak8-sin5 oah8. “Bak8-boe2 e7 kong2-oe7--ou5!” Lian5 Jit8-seng to o-lo2 ou-kau2 Tan5 chit8-e7-chhiu2 to7 liah8 chhut A-eng siong7 be5-lang5 e5 sou2-chai7. Chha to7 chha Sin-thiam na2 e2-kau2, ia7 boe7-hiau2 oh8. ChhiuN7 A-eng cho3 thau5-mng5, “kin-a2-jit8 hoe na2 teh thou3-sin-lui2--ou5,” ou-kau2 e7 nai nng7 ku3: “Ke joa7 kiau joa7 sui2--leh!” Ah na7 phiN7 tioh8 hoe-hun2-bi7, “Oa5! Phang-kong3-kong3,” hoah kah toa7-se3-siaN: “Kin-a2-jit8 pa2 koh chui3--a, bian2 chiah8--louh.” Sin-thiam chhai7 ti7 piN--a, chhou3-thang2 tit8-tit8 gia5, khi3 koh bo5-te3 thau2, kian-kian-a2 piN3 bo5-lian2."
        ],
        [
          "阿瑛二十二歲彼年冬尾，烏狗陳in姊夫利用做年尾戲請客戶。紳添講無ai3去，「你呣去同業會按怎講？無及人交陪beh哪做有生理？」日昇講著紳添的心肝窟仔：「大漢tioh8娶--a，咱這扮--的，及人比pheng7敢會輸--人！」其實紳添各方面攏boe7輸人，精差無烏狗彼支嘴nia5。伊真知in老爸teh ka7 chaN2-khui3，呣koh，就是無法度像烏狗陳按呢啥物話都thih8，koh講kah互阿瑛會嘴笑目笑。及阿瑛na2 chah8一重膜仔，互紳添chiaN5苦惱。呣知ai3按怎突破，來khap8著阿瑛的心、得著伊的意愛。",
          "A-eng ji7-chap8-ji7 hoe3 hit ni5 tang-boe2, ou-kau2 Tan5 in che2-hu li7-iong7 cho3 ni5-boe2-hi3 chhiaN2 kheh-hou7. Sin-thiam kong2 bo5-ai3 khi3, “Li2 m7 khi3 tong5-giap8 e7 an2-choaN2 kong2? Bo5 kap lang5 kau-poe5 beh nah cho3 u7 seng-li2?” Jit8-seng kong2 tioh8 Sin-thiam e5 sim-koaN-khut-a2: “Toa7-han3 tioh8 chhoa7--a, lan2 chit pan7--e5, kap lang5 pi2-pheng7 kaN2 e7 su--lang5!” Ki5-sit8 Sin-thiam kok-hong-bin7 long2 boe7 su--lang5, cheng-chha bo5 ou-kau2 hit ki chhui3 nia5. I chin chai in lau7-pe7 teh ka7 chaN2-khui3, m7-koh, to7-si7 bo5 hoat-tou7 chhiuN7 ou-kau2 Tan5 an2-ne siaN2-mih oe7 to thih8, koh kong2 kah hou7 A-eng e7 chhui3-chhio3 bak8-chhio3. Kap A-eng na2 chah8 chit8 teng5 bou5-a2, hou7 Sin-thiam chiaN5 khou2-nau2. M7 chai ai3 an2-choaN2 tut8-phoa3, lai5 khap8 tioh8 A-eng e5 sim, tit tioh8 i e5 i3-ai3."
        ],
        [
          "歸尾，紳添駛suh-pah-luh，載日昇及阿瑛去互烏狗陳in姊夫請。桌開十外te3。日昇隨互人請入大廳，阿瑛嘛互阿梅khiu2去查某桌。「Tang時beh結婚？」阿瑛笑--咧笑--咧無應--伊。「阿瑛，我汰聽講你無ai3嫁--伊-咧，」阿梅越頭看紳添：「Bai2 bai2仔馬嘛有一步取，古意就好--啦 。」阿瑛輕聲講：「Kan-na7一ki嘴含一個舌，攏無外緣，做呣chiaN5生理呢。」「敢是beh代理維他露的經銷權--a？」阿梅真欣羨：「客戶拍拍--咧，放互lin2阿添伊就做boe7 li7--囉。」「猶teh交涉--咧，呣知theh8會著--無？」Teh講的時，阿瑛看烏狗陳倚去紳添彼te3桌敬酒。規桌喝東喝西，聽boe7清楚。Ti7這款的場面伊有卡耽心紳添，知影嘴動boe7贏--人，會互人灌酒。烏狗陳chang2著機會一定會ka7 sah洗、修理--一-下。目chiu偷lioh--咧，有影chai幾lo7杯。伊koh boe7 lim，包慘--的。無偌久，烏狗陳一手酒矸、一手ni杯仔行倚--來。「我敬大家……」「Boe7使--得，」阿梅隨na5-chah8：「Tioh8隨個仔來。」「按呢我敬阿瑛，」烏狗陳一下手規杯bih-luh倒落喉：「阿瑛你隨意就好。」「我--咧？」阿梅酒杯捧--咧：「你乾我隨意--啦 。」「KhoaN-khoaN仔是，阿梅a。」烏狗陳chhoe7縫seh落來坐：「Tu2才ti7 hia及in拚幾lo7杯，嘛tioh8互我食菜--咧。」烏狗陳菜那挾，嘴那oe7：「呣是teh pun5雞kui，阿添免三杯就ka7 khoan2--起-來-a。」講著chiaN5臭iang7：「阿添beh及我拚--oh？早--咧！等過年仔過……」烏狗陳siong3對阿瑛，話中有話：「我無beh讓手--囉，憑手腕做生理，憑本等娶家後，彼陣lin2 ai3叫我香菇陳，等我娶某了……」「你呣thang siau3想人阿瑛，人in……」「In按怎？」Boe7講煞就互烏狗陳chaN2掉：「人阿瑛猶未互人號--去-咧，tioh8--無？我本錢chhoan5好，埔里貨源、下手客門嘛kat好勢，干單差hoaN7-siau3 nia5。阿瑛--啊，你tioh8互我機會，咱同齊來拍拚--啦-hohN。」「講酒話--a。」Tng chiah濟人面頭前，無議誤烏狗陳講話hiah白，平時猶算開朗的阿瑛，面煞紅--起-來。上氣是呣知ai3按怎應才好，規氣徙離食桌。",
          "Kui-boe2, Sin-thiam sai2 suh-pah-luh, chai3 Jit8-seng kap A-eng khi3 hou7 ou-kau2 Tan5 in che2-hu chhiaN2. Toh khui chap8 goa7 te3. Jit8-seng sui5 hou7 lang5 chhiaN2 jip8 toa7-thiaN, A-eng ma7 hou7 A-mui5 khiu2 khi3 cha-bou2-toh. “Tang-si5 beh kiat-hun?” A-eng chhio3--leh chhio3--leh bo5 in3--i. “A-eng, goa2 thai3 thiaN kong2 li2 bo5-ai3 ke3--i-leh,” A-mui5 oat8-thau5 khoaN3 Sin-thiam: “Bai2-bai2-a2-be2 ma7 u7 chit8 pou7 chhu2, kou2-i3 to7 ho2--lah.” A-eng khin-siaN kong2: “Kan-na7 chit8 ki chhui3 kam5 chit8 e5 chih8, long2 bo5 goa7-ian5, cho3 m7-chiaN5 seng-li2 ne.” “KaN2 si7 beh tai7-li2 Ui5-tha-lou7 e5 keng-siau-koan5--a?” A-mui5 chin him-sian7: “Kheh-hou7 phah-phah--leh, pang3 hou7 lin2 A-thiam i to7 cho3 boe7 li7--louh.” “Iau2 teh kau-siap8--leh, m7 chai theh8 e7 tioh8--bo5?” Teh kong2 e5 si5, A-eng khoaN3 ou-kau2 Tan5 oa2 khi3 Sin-thiam hit-te3 toh keng3-chiu2. Kui-toh lim tang lim sai, thiaN boe7 chheng-chho2. Ti7 chit khoan2 e5 tiuN5-bin7 i u7 khah tan-sim Sin-thiam, chai-iaN2 chhui3 tang7 boe7 iaN5--lang5, e7 hou7 lang5 koan3-chiu2. Ou-kau2 Tan5 chang2 tioh8 ki-hoe7 it-teng7 e7 ka7 sah-se2, siu-li2--chit8-e7. Bak8-chiu thau-lioh--leh, u7-iaN2 chai kui2-lo7 poe. I koh boe7 lim, pau chham2--e5. Bo5 joa7 ku2, ou-kau2 Tan5 chit8 chhiu2 chiu2-kan, chit8 chhiu2 ni poe-a2 kiaN5 oa2--lai5. “Goa2 keng3 tak8-e5......” “Boe7-sai2--tit,” A-mui5 sui5 na5-chah8: “Tioh8 sui5-e5-a2 lai5.” “An2-ne goa2 keng3 A-eng,” ou-kau2 Tan5 chit8-e7 chhiu2 kui-poe bih-luh to3 loh8 au5: “A-eng li2 sui5-i3 to7 ho2.” “Goa2--leh?” A-mui5 chiu2-poe phang5--leh: “Li2 kan goa2 sui5-i3--lah.” “KhoaN-khoaN-a2 si7, A-mui5-a.” Ou-kau2 Tan5 chhoe7 phang7 seh loh8 lai5 che7: “Tu2-chiah ti7 hia kap in piaN3 kui2-lo7 poe, ma7 tioh8 hou7 goa2 chiah8 chhai3--leh.” Ou-kau2 Tan5 chhai3 na2 ngeh, chhui3 na2 oe7: “M7 si7 teh pun5-ke-kui, A-thiam bian2 saN poe to7 ka7 khoan2--khi2-lai5-a.” Kong2 tioh8 chiaN5 chhau3-iang7: “A-thiam beh kap goa2 piaN3--oh? Cha2--leh! Tan2 koe3-ni5-a2 koe3......” Ou-kau2 Tan5 siong3 tui3 A-eng, oe7 tiong u7 oe7: “Goa2 bo5 beh niu7-chhiu2--louh, pheng5 chhiu2-oan2 cho3 seng-li2, pheng5 pun2-teng2 chhoa7 ke-au7, hit-chun7 lin2 ai3 kio3 goa2 hiuN-kou Tan5, tan2 goa2 chhoa7-bou2 liau2......” “Li2 m7-thang siau3-siuN7 lang5 A-eng, lang5 in......” “In an2-choaN2?” Boe7 kong2 soah to7 hou7 ou-kau2 Tan5 chaN2 tiau7: “Lang5 A-eng iau2-boe7 hou7 lang5 ho7--khi3-leh, tioh8--bo5? Goa2 pun2-chiN5 chhoan5 ho2, Pou-li2 hoe3-goan5, e7-chhiu2 kheh-mng5 ma7 kat ho2-se3, kan-taN chha hoaN7-siau3 nia5. A-eng--a, li2 tioh8 hou7 goa2 ki-hoe7, lan2 tang5-che5 lai5 phah-piaN3--lah hohN.” “Kong2 chiu2-oe7--a.” Tng chiah che7 lang5 bin7-thau5-cheng5, bo5 gi7-gou7 ou-kau2 Tan5 kong2-oe7 hiah peh8, peng5-si5 iau2 sng3 khai-long2 e5 A-eng, bin7 soah ang5--khi2-lai5. Siong7 khi3 si7 m7 chai ai3 an2-choaN2 in3 chiah ho2, kui-khi3 soa2 li7 chiah8-toh."
        ],
        [
          "小khoa2透一下氣，忍boe7 tiau5阿瑛koh氣in彼個柴頭尪仔，紳添汰boe7曉tng人面前講這款話--咧？Ah無，兩人做夥講細聲話嘛好。看對紳添彼te3桌，無看見伊ti7 hia。問--人，「去掠兔仔--啦 ！」一四界chhoe7-chhoe7--咧，攏無看見影。Tang時仔早kiu ti7 suh-pah-luh貨台內teh睏。雖然喝拳喊lim chiaN5鬧熱，街仔面燈火嘛光iaN3-iaN3，阿瑛煞有無khim5無khip8的空虛感。目chiu前的紳添，條直koh古意，boe7 oe7山oe7水。Aih，就是boe7曉開嘴--啦 。",
          "Sio2-khoa2 thau2 chit8-e7 khui3, jim2 boe7 tiau5 A-eng koh khi3 in hit e5 chha5-thau5-ang-a2, Sin-thiam thai3 boe7-hiau2 tng lang5 bin7-cheng5 kong2 chit khoan2 oe7--leh? Ah bo5, nng7 lang5 cho3-hoe2 kong2 se3-siaN-oe7 ma7 ho2. KhoaN3 tui3 Sin-thiam hit te3 toh, bo5 khoaN3-kiN3 i ti7 hia. Mng7--lang5, “khi3 liah8-thou3-a2--lah!” Chit8-si3-ke3 chhoe7-chhoe7--leh, long2 bo5 khoaN3-kiN3 iaN2. Tang-si5-a2 cha2 kiu ti7 suh-pah-luh hoe3-tai5 lai7 teh khun3. Sui-jian5 hoah-kun5 hoah lim chiaN5 lau7-jiat8, ke-a2-bin7 teng-hoe2 ma7 kng-iaN3-iaN3, A-eng soah u7 bo5-khim5 bo5-khip8 e5 khang-hi-kam2. Bak8-chiu cheng5 e5 Sin-thiam, tiau5-tit8 koh kou2-i3, boe7 oe7-soaN oe7-chui2. Aih, to7-si7 boe7-hiau2 khui-chhui3--lah."
        ],
        [
          "「阿添--a，阿瑛--a。」雄雄聽著人teh叫，阿瑛si7緊走倚。「阿添--咧？Lin2阿爸na2像破病的款ou5……」聽著按呢，阿瑛chong5入大廳。看日昇大粒汗細粒汗，面色liam5-mi青、liam5-mi白，足艱苦的款。「緊載來看醫生！」隨有查埔人鬥moh上車頂。阿瑛無khoa3叫阿添，車駛--咧，就long7到病院掛急診。阿添醒是醒--來，猶是阿瑛卡giam2-nge7。Chong5前chong5後，急診室醫生症頭看濟--a：「佳哉早送--來，心臟血油that tiau5--咧，tioh8緊拍通……」一下聽未脫危險，tioh8 toa3加護病房觀察。阿瑛呣敢離開，叫紳添tng2去講互阿i知，伊beh tiam3病院。「嘛好，」阿添外衫褪互阿瑛thah8：「我tng2--去隨來。」",
          "“A-thiam--a, A-eng--a.” Hiong5-hiong5 thiaN tioh8 lang5 teh kio3, A-eng si7 kin2 chau2 oa2. “A-thiam--leh? Lin2 a-pa na2-chhiuN7 phoa3-peN7 e5 khoan2--ou5......” ThiaN tioh8 an2-ne, A-eng chong5 jip8 toa7-thiaN. KhoaN3 Jit8-seng toa7-liap8 koaN7 se3-liap8 koaN7, bin7-sek liam5-mi chheN, liam5-mi peh8, chiok kan-khou2 e5 khoan2. “Kin2 chai3 lai5 khoaN3 i-seng!” Sui5 u7 cha-pou-lang5 tau3 moh chiuN7 chhia-teng2. A-eng bo5 khoa3 kio3 A-thiam, chhia sai2--leh, to7 long7 kau3 peN7-iN7 koa3 kip-chin2. A-thiam chheN2 si7 chheN2--lai5, iau2 si7 A-eng khah giam2-nge7. Chong5-cheng5 chong5-au7, kip-chin2-sek i-seng cheng3-thau5 khoaN3 che7--a: “Ka-chai3 cha2 sang3--lai5, sim-chong7 hoeh-iu5 that tiau5--leh, tioh8 kin2 phah thong......” Chit8-e7 thiaN boe7 thoat gui5-hiam2, tioh8 toa3 ka-hou7-peN7-pang5 koan-chhat. A-eng m7 kaN2 li7-khui, kio3 Sin-thiam tng2 khi3 kong2 hou7 a-i chai, i beh tiam3 peN7-iN7. “Ma7 ho2,” A-thiam goa7-saN thng3 hou7 A-eng thah8: “Goa2 tng2--khi3 sui5 lai5.”"
        ],
        [
          "加護病房日光燈照kah na2日時頭--咧，床頭tau3 ke-si，床頂滴大筒。阿瑛對口--a探幾lo7遍。到下半暝，實在太thiam2--咧，坐--咧煞睏去。陷眠時仔陷眠時，突然間醒--來。「阿爸--咧？」「睏kah真落眠，我chhoa7你來車底睏。」「Ah有要緊--無？」「有in teh顧，無要緊--啦 。」阿瑛boe7記得按怎去車底睏--的。規暝chhia來chhia去，看著日昇一直流chhin3汗，面色青sun2-sun2，喝胸kham2仔thiaN3……Chhiak一下醒--起-來，日頭已經出--來-啊：「我汰聽阿爸規暝haiN-haiN叫……」Peh起腳拖阿添就beh long7去病房，才發覺無穿外衫……",
          "Ka-hou7-peN7-pang5 jit8-kong-teng chio3 kah na2 jit8-si5-thau5--leh, chhng5-thau5 tau3 ke-si, chhng5-teng2 tih toa7-tang5. A-eng tui3 khau2--a tham3 kui2-lo7 pian3. Kau3 e7-poaN3-me5, sit8-chai7 thai3 thiam2--leh, che7--leh soah khun3--khi3. Han7-bin5-si5-a2 han7-bin5-si5, tut8-jian5-kan chheN2--lai5. “A-pa--lah?” “Khun3 kah chin loh8-bin5, goa2 chhoa7 li2 lai5 chhia-te2 khun3.” “Ah u7 iau3-kin2--bo5?” “U7 in teh kou3, bo5 iau3-kin2--lah.” A-eng boe7 ki3-tit an2-choaN2 khi3 chhia-te2 khun3--e5. Kui-me5 chhia lai5 chhia khi3, khoaN3 tioh8 Jit8-seng it-tit8 lau5-chhin3-koaN7, bin7-sek chheN-sun2-sun2, hat heng-kham2-a2 thiaN3...... Chhiak chit8-e7 chheN2--khi2-lai5, jit8-thau5 i2-keng chhut--lai5-a: “Goa2 thai3 thiaN a-pa kui-me5 haiN-haiN-kio3......” Peh khi2 kha-thoa A-thiam to7 beh long7 khi3 peN7-pang5, chiah hoat-kak bo5 chheng7 goa7-saN......"
        ],
        [
          "秀津已經央日昇的換帖大陳榮進載來ti7病院。日昇na2像真虛的款，連beh peng2身都無氣力，講著話phaN3聲phaN3聲。秀津感心阿瑛：「佳哉緊車--來，赴救--著，無就危險--囉。」「彼陣阿爸面色青sun2-sun2，艱苦kah haiN-haiN叫，汗一直拚，活beh驚人……」阿瑛ka7秀津攬--咧，真情流露：「阿爸若去……，啊，阿i--啊，阮甘願折歲壽互阿爸相添--啦 ！」「阿彌陀佛，你的孝心，伊有福氣食百歲--啊-啦。」Khia7 ti7邊--仔的紳添恬chut-chut，真感動的款。",
          "Siu3-tin i2-keng iang Jit8-seng e5 oaN7-thiap-toa7 Tan5 Eng5-chin3 chai3 lai5 ti7 peN7-iN7. Jit8-seng na2-chhiuN7 chin hi e5 khoan2, lian5 beh peng2-sin to bo5 khui3-lat8, kong2 tioh8 oe7 phaN3-siaN phaN3-siaN. Siu3-tin kam2-sim A-eng: “Ka-chai3 kin2 chhia--lai5, hu3 kiu3--tioh8, bo5 to7 gui5-hiam2--louh.” “Hit-chun7 a-pa bin7-sek chheN-sun2-sun2, kan-khou2 kah haiN-haiN-kio3, koaN7 it-tit8 piaN3, oah8 beh kiaN--lang5......” A-eng ka7 Siu3-tin lam2--leh, chin-cheng5 liu5-lou7: “A-pa na7 khi3......, ah, a-i--a, goan2 kam-goan7 chiat-hoe3-siu7 hou7 a-pa sio-thiN--lah!” “A-mih-to5-hut, li2 e5 hau3-sim, i u7 hok-khi3 chiah8 pah-hoe3--a-lah.” Khia7 ti7 piN--a e5 Sin-thiam tiam7-chut-chut, chin kam2-tong7 e5 khoan2."
        ],
        [
          "出院彼工，紳添載阿瑛歡歡喜喜去辦手續。車駛出大路，兩peng5田園呣是種菜就是ia7菜籽。油菜花開kah黃gim3-gim3 koh足大片，据在冬風teh sian3。阿瑛呣信，「按怎講查某gin2仔菜籽命？呣是kheh油就是au土做pun3，攏做in該做--的-啊。」Tng teh欣賞油菜花坪。「阿阿……阿瑛--啊……」「啥--啦，……kan-na7阿規晡也呣講--落-去。」阿瑛才teh奇怪，越頭看紳添規面紅ki3-ki3，車停ti7溪溝汴頭邊，chhun手ka7 khiu2--咧，「阿……阿瑛……你……你嫁--我-啦 好--m7……？」Ti7這個時陣、這款的所在，阿瑛無議誤紳添會ka7求婚，「正港是柴頭尪仔，一屑屑仔氣氛都無！」阿瑛規身軀燒燙燙，耳孔根聽車聲hu-u2一下hu-u2一下過--去，車內土沙粉仔phong7-phong7 eng--入-來。伊規個人phak tiam3紳添身軀身，beh一世人結做夥--啦 。",
          "Chhut-iN7 hit kang, Sin-thiam chai3 A-eng hoaN-hoaN hi2-hi2 khi3 pan7 chhiu2-siok8. Chhia sai2 chhut toa7-lou7, nng7-peng5 chhan5-hng5 m7 si7 cheng3 chhai3 to7-si7 ia7 chhai3-chi2. Iu5-chhai3-hoe khui kah ng5-gim3-gim3 koh chiok toa7-phian3, ki3-chai7 tang-hong teh sian3. A-eng m7 sin3, “an2-choaN2 kong2 cha-bou2 gin2-a2 chhai3-chi2-mia7? M7 si7 kheh-iu5 to7-si7 au-thou5 cho3 pun3, long2 cho3 in kai cho3--e5-a.” Tng teh him-siong2 iu5-chhai3-hoe-pheN5. “A a......A-eng--a......” “SiaN2--lah, ......kan-na7 a kui-pou ia7 m7 kong2--loh8-khi3.” A-eng chiah teh ki5-koai3, oat8-thau5 khoaN3 Sin-thiam kui-bin7 ang5-ki3-ki3, chhia theng5 ti7 khe-kau pian3-thau5 piN, chhun chhiu2 ka7 khiu2--leh, “A......A-eng......li2......li2 ke3--goa2-lah ho2--m......?” Ti7 chit e5 si5-chun7, chit khoan2 e5 sou2-chai7, A-eng bo5 gi7-gou7 Sin-thiam e7 ka7 kiu5-hun, “chiaN3-kang2 si7 chha5-thau5-ang-a2, chit8-sut-sut-a2 khi3-hun to bo5!” A-eng kui-seng-khu sio-thng3-thng3, hiN7-khang-kin thiaN chhia-siaN hu-u2 chit8-e7 hu-u2 chit8-e7 koe3--khi3, chhia-lai7 thou5-soa-hun2-a2 phong7-phong7 eng--jip8-lai5. I kui-e5 lang5 phak tiam3 Sin-thiam seng-khu-sin, beh chit8-si3-lang5 kiat cho3-hoe2--lah."
        ]
      ],
      "篇名": "A-ing! Ah_01"
    }
  ]
}
