{
  "作者": "Voyu Taokara劉",
  "出版年": "2004",
  "出版者": "台文罔報雜誌社",
  "文類": "小說",
  "書寫系統": "漢羅",
  "資料": [
    {
      "段": [
        [
          "一",
          "It"
        ],
        [
          "A德ka7 hun ka7--leh，iau2 be7赴點toh8，人先趕緊tui3 phong3椅peh--起來，行去門kha口tham頭teh看。",
          "A-tek ka7 hun ka7--leh, iau2 be7-hu3 tiam2-toh8, lang5 seng koaN2-kin2 tui3 phong3-i2 peh--khi2-lai5, kiaN5 khi3 mng5-kha-khau2 tham-thau5 teh khoaN3."
        ],
        [
          "「Kam2 tng2--來ah？」A風ka7問。",
          "“Kam2 tng2--lai5 ah?” A-hong ka7 mng7."
        ],
        [
          "「大兄，m7免hiah緊張--lah，母a7講i beh順soa3去社頭看姨婆--leh，無hiah緊--tng2來lah。」A明 kha-thiap8-khun5坐leh講。",
          "“Toa7-hiaN, m7 bian2 hiah kin2-tiuN--lah, bu2-a7 kong2 i beh sun7-soa3 khi3 Sia7-thau5 khoaN3 i5-po5--leh, bo5 hiah kin2 tng2--lai5 lah.” A-beng5 kha-thiap8-khun5 che7 leh kong2."
        ],
        [
          "A德hoan5頭，ka7 hun tui3 chhui3--nih8 sa--落來，kiann5來ti7 phong3椅邊a2，問講：「無tann是beh an2-choann2 chiah好？」I lang5大bu2漢，掛1 ki烏框目鏡，ti7米國教冊有三四年e5時間，hou7 i chit8-e7看loeh到te3 to7有1 e5學者e5 siang3體。",
          "A-tek hoan5-thau5, ka7 hun tui3 chhui3--nih8 sa--loh8-lai5, kiann5 lai5 ti7 phong3-i2 pinn-a2, mng7 kong2: “Bo5 tann si7 beh an2-choann2 chiah ho2?” I lang5 toa7-bu2-han3, koa3 chit8 ki ou-kheng bak8-kiaN3, ti7 Bi2-kok ka3-chheh u7 saN si3 ni5 e5 si5-kan, hou7 i chit8-e7 khoaN3--loeh-kau3-te3 to7 u7 chit8 e5 hak8-chia2 e5 siang3-the2."
        ],
        [
          "坐ti7 kinn-a2 e5 A風頭le5-le5出聲講：「大兄，二兄，goa2無贊成報警察，甚至chit件tai7-chi3，是lu2少人知iann2 lu2好，無a母 tann了後是beh an2-choann2 ti7 chia khia7起？Lan2少年--e5 koh thang講別人an2-choann2想lan2無khng3 ti7心nih8，in有歲e5人--ah，nah e7堪得人hiah-e5長短kha話。」",
          "Che7 ti7 kinn-a2 e5 A-hong thau5-le5-le5 chhut-siann kong2: “Toa7-hiann, ji7-hiann, goa2 bo5 chan3-seng5 po3 keng2-chhat, sim7-chi3 chit kiaN7 tai7-chi3, si7 lu2 chio2 lang5 chai-iann2 lu2 ho2, bo5 a-bu2 tann liau2-au7 si7 beh an2-choann2 ti7 chia khia7-khi2? Lan2 siau3-lian5--e5 koh thang kong2 pat8-lang5 an2-choann2 siunn7 lan2 bo5 khng3 ti7 sim--nih8, in u7-hoe3 e5 lang5--ah, nah e7 kham-tit lang5 hiah-e5 tng5-te2-kha-oe7.”"
        ],
        [
          "「Goa2 nah e7 m7知？Chit世間beh nah e7有cho3 kiann2兒序細teh報官liah8 ka-ti7 e5 pe7母--e5。總--是到chia來--a7，lan2有iann2是chin oh chhui-chhiau5。」A德ka7 hun點toh8，hiong5-hiong5 suh 1 chhui3，giah8頭吐tui3天房--起lih。",
          "“Goa2 nah e7 m7 chai? Chit se3-kan beh nah e7 u7 cho3 kiann2-ji5 si7-se3 teh po3-koann liah8 ka-ti7 e5 pe7-bu2--e5. Chong2--si7 kau3 chia lai5--a7, lan2 u7-iann2 si7 chin oh chhui-chhiau5.” A-tek ka7 hun tiam2-toh8, hiong5-hiong5 suh 1 chhui3, giah8-thau5 thou3 tui3 thian-pong5 khi2--lih."
        ],
        [
          "「大兄，小弟，」A明接chhui3講，「lan2總be7用得ka7 a母綁--起來，hou7 i缺憾1世人，i老大人chiah8 kah尾sau--ah，無好好a2享受，koh tioh8 tak8工為tioh8對不起a-pah teh艱苦，an2-ne lan2有iann2無資格cho3人kiann2兒，m7-koh na7 chun2 long2無beh bak手，i koh認為lan2無友孝，無teh替pa5 kap i想，ah na7 ka7 tau3贊手，去hong5 chang--tioh8，he絕對是ti7電視頂hian3-si3，見笑tai7--oh，goa2大人大種--ah，na7 soah因為chit種tai7-chi3去chiah8免錢飯，的確e7 geng5--死。」",
          "“Toa7-hiann, sio2-ti7,” A-beng5 chiap-chhui3 kong2, “lan2 chong2 be7 eng7-tit ka7 a-bu2 pak8--khi2-lai5, hou7 i khoat-han7 chit8-si3-lang5, i lau7-toa7-lang5 chiah8 kah be2-sau--ah, bo5 ho2-ho2-a2 hiang2-siu7, koh tioh8 tak8-kang ui7 tioh8 tui3-put-khi2 a-pah teh kan-khou2, an2-ne lan2 u7-iann2 bo5 chu-keh cho3 lang5 kiann2-ji5, m7-koh na7 chun2 long2 bo5 beh bak-chhiu2, i koh jin7-ui7 lan2 bo5 iu2-hau3, bo5 teh the3 pa5 kap i siunn7, ah na7 ka7 tau3-chan3-chhiu2, khi3 hong5 chang--tioh8, he choat8-tui3 si7 ti7 tian7-si7 teng2 hian3-si3, kian3-siau3 tai7--oh, goa2 toa7-lang5 toa7-cheng2--ah, na7 soah in-ui7 chit chiong2 tai7-chi3 khi3 chiah8 bian2-chinn5-png7, tek-khak e7 geng5--si2.”"
        ],
        [
          "「好--a-lah好--a-lah！」A德結目頭講，「lan2 an2-ne講來講去，m7知已經講幾kai2--ah，lin2 na7 long2 liah8 be7定，to7 hou7 goa2 chit e5 cho3大兄--e5來hoann7。」A德講e5時chun7雙手chhah-koh，目光 teng3 ti7壁頂，「a母e5 tai7-chi3，to7是lan2 e5 tai7-chi3，到chia來--ah，ma7只好潦loeh--ah，na7講mai3 piak-khang，lan2儘量細字to7是。」",
          "“Ho2--a-lah ho2--a7-lah!” A-tek kat bak8-thau5 kong2, “lan2 an2-ne kong2-lai5 kong2 khi3, m7 chai i2-keng kong2 kui2 kai2--ah, lin2 na7 long2 liah8 be7-tiann7, to7 hou7 goa2 chit e5 cho3 toa7-hiann--e5 lai5 hoann7.” A-tek kong2 e5 si5-chun7 siang-chhiu2 chhah-koh, bak8-kng teng3 ti7 piah-teng2, “a-bu2 e5 tai7-chi3, to7-si7 lan2 e5 tai7-chi3, kau3 chia lai5--ah, ma7 chi2-ho2 liau5--loeh-ah, na7 kong2 mai3 piak-khang, lan2 chin7-liong7 se3-ji7 to7-si7.”"
        ],
        [
          "3 e5兄弟a2隨人toa3 ti7米國、頂港kap後山，平常時無tiann7見面，na7 m7是老pe7過身，beh hou7 3 e5人ti7 kang7 1 e5時chun7 long2 chong5 tng2來chhu3--nih8，chit e5 oa2 ti7山kha iap-phiah e5莊頭，除了過年來講，實在是chin罕得有e5 tai7-chi3。",
          "Sann e5 hiann-ti7-a2 sui5 lang5 toa3 ti7 Bi2-kok, teng2-kang2 kap au7-soann, peng5-siong5-si5 bo5-tiann7 kinn3-bin7, na7 m7 si7 lau7-pe7 koe3-sin, beh hou7 3 e5 lang5 ti7 kang7 chit8 e5 si5-chun7 long2 chong5 tng2-lai5 chhu3--nih8, chit e5 oa2 ti7 soann-kha iap-phiah e5 chng-thau5, tu5-liau2 koe3-ni5 lai5 kong2, sit8-chai7 si7 chin han2-tit u7 e5 tai7-chi3."
        ],
        [
          "3 e5後生e5老pe7金土--e5，kap in牽--e5，gin2-a2 e5老母阿心2 e5守ti7「山a2-kha」e5祖chhu3，山a2-kha，算是Tai5-oan5 e5地號內底e5菜市a2名，金土--e5 in祖chhu3 koh-khah過to7是山，另外3 peng5 kui片long2是ka-ti7 e5田，long2總有beh 5甲e5地，講--起來環境算be7 bai2，是講kiann2孫a2有kiann2孫a2 e5想法，田園koh-khah闊，田塗koh-khah肥，ma7無法度說服in留ti7 chia來作穡。金土雖罔已經六十外歲--ah，to7想講ka-ti7身體iau2 chiann5 giam2-nge7，祖公a2留--loh8來e5田地無ai3 hou7 i pha荒，所以平常時a2猶原罔teh種作。",
          "Sann e5 hau7-senn e5 lau7-pe7 Kim-thou2--e5, kap in khan--e5, gin2-a2 e5 lau7-bu2 A-sim nng7 e5 chiu2 ti7 “Soann-a2-kha” e5 chou2-chhu3, Soann-a2-kha, sng3 si7 Tai5-oan5 e5 te7-ho7 lai7-te2 e5 chhai3-chhi7-a2 mia5, Kim-thou2--e5 in chou2-chhu3 koh-khah koe3 to7-si7 soann, leng7-goa7 sann peng5 kui-phian3 long2 si7 ka-ti7 e5 chhan5, long2-chong2 u7 beh gou7 kah e5 te7, kong2--khi2-lai5 khoan5-keng2 sng3 be7-bai2, si7 kong2 kiann2-sun-a2 u7 kiann2-sun-a2 e5 siunn7-hoat, chhan5-hng5 koh-khah khoah, chhan5-thou5 koh-khah pui5, ma7 bo5 hoat-tou7 soeh-hok8 in lau5 ti7 chia lai5 choh-sit. Kim-thou2 sui-bong2 i2-keng lak8-chap8 goa7 hoe3--ah, to7 siunn7 kong2 ka-ti7 sin-the2 iau2 chiann5 giam2-nge7, chou2-kong-a2 lau5--loh8-lai5 e5 chhan5-te7 bo5-ai3 hou7 i pha-hng, sou2-i2 peng5-siong5-si5-a2 iu5-goan5 bong2 teh cheng3-choh."
        ],
        [
          "山a2-kha beh到市內有1 te3--leh，無論是去店--nih8買肥料，iah8是ka7粟a2載去thio3，平常時a2金土long2是sai2 i e5 hit chiah鐵牛a2 teh出入，心姨a7，chhu3邊隔壁long2 an2-ne teh叫金土in某，be7曉駛車，A風--e5 choann-a2 kui-khi3 be2 1台ou-tou2-bai2 hou7--i，hou7 i thang ti7田nih8 e5 tai7-chi3無hiah-nih8-a2無閒e5時chun7 thang騎去chhoe7親chiann5朋友bong2 pho3豆，有時a2 ma7去kah市內採kang2。",
          "Soann-a2-kha beh kau3 chhi7-lai7 u7 chit8 te3--leh, bo5-lun7 si7 khi3 tiam3--nih8 be2 pui5-liau7, iah8 si7 ka7 chhek-a2 chai3 khi3 thio3, peng5-siong5-si5-a2 Kim-thou5 long2 si7 sai2 i e5 hit chiah thih-gu5-a2 teh chhut-jip8, Sim i5-a7, chhu3-pinn keh-piah long2 an2-ne teh kio3 Kim-thou2 in bou2, be7-hiau2 sai2-chhia, A-hong--e5 choann-a2 kui-khi3 be2 chit8 tai5 ou-tou2-bai2 hou7--i, hou7 i thang ti7 chhan5--nih8 e5 tai7-chi3 bo5 hiah-nih8-a2 bo5-eng5 e5 si5-chun7 thang khia5 khi3 chhoe7 chhin-chiann5 peng5-iu2 bong2 pho3-tau7, u7-si5-a2 ma7 khi3 kah chhi7-lai7 chhai2-kang2."
        ],
        [
          "差不多個外月前，天色烏陰烏陰，tui3半暝開始噴雨mi5-a2，一直到隔tng2工中tau3 long2無停，金土早起到田nih8巡巡--leh，tng2來chiah8-tau3了後，ka7 A心講beh去市內買肥丹，to7 cho3 i chang蓑moa--leh，sai2 i hit chiah鐵牛a2出門。",
          "Chha-put-to ko3-goa7-goeh8 cheng5, thinn-sek ou-im ou-im, tui3 poann3-mi5 khai-si2 phun3 hou7-mi5-a2, it-tit8 kau3 keh-tng2-kang tiong-tau3 long2 bo5 theng5, Kim-thou2 chai2-khi2 kau3 chhan5--nih8 sun5-sun5--leh, tng2-lai5 chiah8-tau3 liau2-au7, ka7 A-sim kong2 beh khi3 chhi7-lai7 be2 pui5-tan, to7 cho3 i chang-sui moa--leh, sai2 i hit chiah thih-gu5-a2 chhut-mng5."
        ],
        [
          "心姨a7 e7-pou去隔壁莊e5 A好a7 hia khai-kang2，四點koh特別趕tng2來煮飯，想講thang赴金土--e5 tng2來chiah8暗，nah知iann2等kah八點外，iau2無看人影，心內tioh8急，緊kha3電話hou7 toa3 ti7後山e5 ban5-a2-kiann2 A風，A風接tioh8電話，想講che有iann2怪奇，na7 pa5 e5人，無beh tng2去chiah8飯是定tioh8 e7先kha3電話--tng2來e5，kam2 chiann5實有iann2出tai7-chi3--ah。",
          "Sim i5-a7 e7-pou khi3 keh-piah-chng e5 A-ho2-a7 hia khai-kang2, si3 tiam2 koh tek8-piat8 koann2 tng2-lai5 chu2-png7, siunn7-kong2 thang hu3 Kim-thou2--e5 tng2-lai5 chiah8-am3, nah chai-iann2 tan2 kah peh tiam2 goa7, iau2 bo5 khoaN3 lang5-iann2, sim-lai7 tioh8-kip, kin2 kha3 tian7-oe7 hou7 toa3 ti7 au7-soann e5 ban5-a2-kiann2 A-hong, A-hong chiap tioh8 tian7-oe7, siunn7-kong2 che u7-iann2 koai3-ki5, na7 pa5 e5 lang5, bo5 beh tng2-khi3 chiah8-png7 si7 tiann7-tioh8 e7 seng kha3 tian7-oe7 tng2--lai5 e5, kam2 chiann5-sit8 u7-iann2 chhut tai7-chi3--ah."
        ],
        [
          "母a2-kiann2電話kha3 leh四koe3 khok8-khok8問，9點beh oa2 10點hia，chiah ti7市內e5派出所問tioh8講e7-pou有1台鐵牛a2 kap火車sio long3，人hong5送去到市內siong7大間e5基督教病院。",
          "Bu2-a2-kiann2 tian7-oe7 kha3 leh si3-koe3 khok8-khok8-mng7, kau2-tiam2 beh oa2 chap8 tiam2 hia, chiah ti7 chhi7-lai7 e5 phai3-chhut-sou2 mng7 tioh8 kong2 e7-pou u7 chit8 tai5 thih-gu5-a2 kap hoe2-chhia sio long3, lang5 hong5 sang3-khi3 kau3 chhi7-lai7 siong7 toa7 keng e5 Ki-tok-kau3 penn7-inn7."
        ],
        [
          "A明thau3暝phoe tui3台北phoe倒tng2來，等趕到病院e5時，已經beh天光--ah，A德toa3美國，hit時chun7人iau2 ti7飛leng5機頂，風--e5看tioh8 a母坐ti7病院巷路e5椅liau5-a2頂，面色白si2-sah，目chiu金金相tui3塗kha，A風坐ti7邊a2，手骨khun5 ti7心--e5 e5肩kah頭teh ka7安tah，總--是cho3老母--e5頭一直long2無tann--起來。",
          "A-beng5 thau3-mi5 phoe tui3 Tai5-pak phoe to3-tng2--lai5, tan2 koann2 kau3 penn7-inn7 e5 si5, i2-keng beh thinn-kng--ah, A-tek toa3 Bi2-kok, hit si5-chun7 lang5 iau2 ti7 poe-leng5-ki teng2, Hong--e5 khoann3 tioh8 a-bu2 che7 ti7 penn7-inn7 hang7-lou7 e5 i2-liau5-a2 teng2, bin7-sek peh8-si2-sah, bak8-chiu kim-kim-siong3 tui3 thou5-kha, A-hong che7 ti7 pinn-a2, chhiu2-kut khun5 ti7 Sim--e5 e5 keng-kah-thau5 teh ka7 an-tah, chong2--si7 cho3 lau7-bu2--e5 thau5 it-tit8 long2 bo5 tann--khi2-lai5."
        ],
        [
          "「Ma5，he kam2是pa5？」A明開chhui3 ka7問。心姨a7無應--i，kan-tann koann-koann-a2 tam3頭。",
          "「Ma5, he kam2 si7 pa5?” A-beng5 khui-chhui3 ka7 mng7. Sim i5-a7 bo5 in3--i, kan-tann koann-koann-a2 tam3-thau5."
        ],
        [
          "實在是hit e5 e-pou，金土肥丹買好，ti7 tng2來e5路nih8，teh過鐵枝路e5時，無張無ti5鐵牛e5後輪soah因為落雨來sim3入去鐵枝路邊e5土moai5內底，sak ma7 sak 無法--i，hit tah khah稀微，鐵路局無差人teh顧，金土chiah tng teh苦無人來tau3-sann-kang7 e5時，火車soah來--ah，金土i原底是走e7 li7--e5，m7-koh現現看鐵牛e5車頭cha7 ti7鐵枝路頂，i是beh an2-choann2 cho3 i去，金土--e5 khia7 ti7鐵枝路頂iat8手，想beh ka7火車tong3--落來，可能是落雨看無siann2明，火車無tong3-tiam7，金土想無步beh跳離開e5時soah poah8 1 倒，hou7火車kau3--過。",
          "Sit8-chai7 si7 hit e5 e-pou, Kim-thou2 pui5-tan be2 ho2, ti7 tng2--lai5 e5 lou7--nih8, teh koe3 thih-ki-lou7 e5 si5, bo5-tiunn-bo5-ti5 thih-gu5 e5 au7-lian2 soah in-ui7 loh8-hou7 lai5 sim3 jip8-khi3 thih-ki-lou7 pinn e5 thou5-moai5 lai7-te2, sak ma7 sak bo5-hoat--i, hit tah khah hi-bi5, thih-lou7-kiok8 bo5 chhe lang5 teh kou3, Kim-thou2 chiah tng teh khou2 bo5 lang5 lai5 tau3-sann-kang7 e5 si5, hoe2-chhia soah lai5--ah, Kim-thou2 i goan5-te2 si7 chau2 e7 li7--e5, m7-koh hian7-hian7 khoann3 thih-gu5 e5 chhia-thau5 cha7 ti7 thih-ki-lou7 teng2, i si7 beh an2-choann2 cho3 i khi3, Kim-thou2--e5 khia7 ti7 thih-ki-lou7 teng2 iat8-chhiu2, siunn7 beh ka7 hoe2-chhia tong3--loh8-lai5, kho2-leng5 si7 loh8-hou7 khoann3 bo5 siann2 beng5, hoe2-chhia bo5 tong3-tiam7, Kim-thou2 siunn7 bo5-pou7 beh thiau3 li7-khui e5 si5 soah poah8 chit8-to2, hou7 hoe2-chhia kau3--koe3."
        ]
      ],
      "篇名": "Beh khi3 kik8-lok8 se3-kai3 e5 ka-pan-tshia_01"
    }
  ]
}
