{
  "作者": "黃元興",
  "出版年": "2007",
  "出版者": "茄苳出版社",
  "文類": "小說",
  "書寫系統": "漢羅",
  "資料": [
    {
      "段": [
        [
          "(1) 大屯山區，坐位佇台北市倚北爿十外公里e5所在，也叨冬尾風佮種種關係，伊有咱台員地上介奇巧e5氣候款勢，仈人上升一佰公尺氣溫降半度爾，伊遂噲使降到一度，致使講竹仔湖嘛才七、八佰米爾爾，佇過年時仔叨噲落雪，互咱茲副熱帶e5民眾大開眼界，另外佇辣昊時仔，台北人搪咧「六月火燒埔，頭殼戴烘爐」，辣嗙嗙e5時拵，噲凍降七、八度，比吹冷氣卡涼勢，台北暢仔是爽甲叫毋敢，伊規粒山頭樹林am3茂雨水充足，莫怪有錢人e5別莊，臭頭仔e5避暑書屋，攏砌佇草山、大屯山地區，伊e5喟口至揚 ,袂輸二仟公尺e5懸山安呢甡。",
          "(1) Toa7-tun7-soann khu, che7-ui7 ti7 Tai5-pak-chhi7 oa2 pak-peng5 chap8 goa7 kong-li2 e5 sou2-chai7, ia7 to7 tang-boe2-hong kah chiong2-chiong2 koan-he7, i u7 lan2 Tai5-oan5 toe7-chiunn7 kai3 ki5-kha2 e5 khi3-hau7 khoan2-si3, pat8-lang5 siong7-seng chit8-pah kong-chhioh khi3-un kang3 poann3 tou7 nia5, i soa3 oe7-sai2 kang3 kau3 chit8 tou7, ti3-su2 kong2 Tek-a2-ou5 ma7 chiah chhit, peh pah bi2 nia7-nia7, ti7 koe3-ni5-si5-a2 to7 oe7 loh8-seh, hou7 lan2 chia hu3-jiat8-tai3 e5 bin5-chiong3 tai7-khai-gan2-kai3, leng7-goa7 ti7 joah8-thinn si5-a2, Tai5-pak-lang5 tng leh 'lak8--goeh8 hoe2-sio-pou, thau5-khak ti3 hang-lou5', joah8 phng3-phng3 e5 si5-chun7, oe7-tang3 kang3 chhit, peh tou7, pi2 chhoe leng2-khi3 khah liang5-se3, Tai5-pak thiong3-a2 si7 song2 kah kio3 m7 kann2, i kui liap8 soann-thau5 chhiu7-na5 am3-bou7 hou7-chui2 chhiong-chiok, bok8-koai3 u7-chinn5-lang5 e5 piat8-chong, Chhau3-thau5-a2 e5 phiah-su2 chu-ok, long2 khi2 ti7 Chhau2-soann, Toa7-tun7-soann te7-khu, i e5 khui3-khau2 chi3-iong5, be7-su nng7 chheng kong-chhioh e5 koan5-soann an2-ni-sinn."
        ],
        [
          "也叨地理上e5優勢，山清水明，致蔭著貴仁e5誕生，人咧講「福地福人居，地靈人傑」，好所在e5子弟，人e5氣質面chhiunn，無仝款叨是無仝款，真正互汝袂鐵齒e5，1893年清朝光緒尾期，北方一道金光出現，大屯山腳巴拉卡所在e5杜家，誕生一位天才紅嬰仔，號作「杜聰明」，做囡仔e5時拵，記池好頭腦清，受著天時地理日月精華e5致蔭，讀日本冊，考醫學校第一名，卒業時拵又閣第一名。阿本仔校長看伊就卻，保伊去日本京都讀大學求功名，1922民國十一年得博士，是咱台灣地第一个醫學博士，伊e5一生真正奇巧複雜，經過清朝，日本仔、臭頭仔、阿國仔、四朝元老，1986民國七十五年過身，食到九十四，伊規氏人榮華富貴好命溜溜，毋閣嘛幾落擺險險兮死無去，宛那互人忍甲一身軀肉，因為伊長歲壽e5關係，伊是咱蕃薯仔近代史內底，真正關鍵性e5知識份子，伊e5一生，噲使看做是一間活動e5博物館無顛誕。",
          "Ia7 to7 te7-li2 siong7 e5 iu-se3, san chheng chui2 beng5, ti3-im3 tioh8 kui3-jin5 e5 tan3-seng, lang5 leh kong2 'hok-te7 hok-jin5 ki, te7-leng5 jin5-kiat8', ho2 sou2-chai7 e5 chu2-te7, lang5 e5 khi3-chit bin7-chhiunn, bo5 kang7-khoan2 to7 si7 bo5 kang7-khoan2, chin-chiann3 hou7 li2 be7 thih-khi2 e5, 1893 ni5 Chheng-tiau5 Kong-su7 boe2-ki5, pak-hong chit8 to7 kim-kng chhut-hian7, Toa7-tun7-soann kha Pa-la-khah sou2-chai7 e5 Tou7--ka, tan3-seng chit8 ui7 thian-chai5 ang5-enn-a2, ho7-cho3 'Tou7 Chhong-beng5', choe3 gin2-a2 e5 si5-chun7, ki3-ti5 ho2 thau5-nau2 chheng, siu7 tioh8 thinn-si5 te7-li2 jit8-goeh8 cheng-hoa5 e5 ti3-im3, thak8 Jit8-pun2 chheh, kho2 i-hak8-hau7 te7-it mia5, chut-giap8 si5-chun7 iu7-koh te7-it mia5. A-pun2-a2 hau7-tiunn2 khoann3 i chiu7-khioh, po2 i khi3 Jit8-pun2 Kiann-tou thak8 tai7-hak8 kiu5 kong-beng5, 1922 Bin5-kok chap8-it ni5 tit phok-su7, si7 lan2 Tai5-oan5 te7 te7-it e5 i-hak8 phok-su7, i e5 it-seng chin-chiann3 ki5-kha2 hok8-chap8, keng-ke3 Chheng-tiau5, Jit8-pun2-a2, Chhau3-thau5-a2, A-kok-a2, si3 tiau5 goan5-lo2, 1986 Bin5-kok chhit-chap8-gou7 ni5 koe3-sin, chiah8 kau3 kau2-chap8-si3, i kui-si3-lang5 eng5-hoa5 hu3-kui3 ho2-mia7 liu-liu, m7-koh ma7 kui2-lo7 pai2 hiam2-hiam2-a2 si2 bo5 khi3, oan7-na7 hou7 lang5 jim2 kah chit8 seng-khu bah, in-ui7 i tng5-hoe3-siu7 e5 koan-he7, i si7 lan2 han-chi5-a2 kin7-tai7-su2 lai7-te2, chin-chiann3 koan-kian3-seng3 e5 ti3-sek hun7-chu2, i e5 it-seng, oe7-sai2 khoann3 choe3 si7 chit8 keng oah8-tang7 e5 phok-but8-koan2 bo5 tian-tan3."
        ],
        [
          "杜聰明，即个正正港港e5清朝人，噲使講「今之古人」，做甲有偆去，伊若活稠e5，今年拄好114歲，伊上幼齒e5朋友，即拵嘛九十外歲矣，伊讀冊e5進前七年，攏留「豬尾溜」頭鬃尾仔，毋驚阿本仔笑，毋閣我今年才57，迮尼「少年」，哪有機會見著博士，講來小弟（筆者）真正有福氣，互伊e5姪兒杜麗煌紹介佮掣路以上，佇1977民國66年5月，親自拜訪即位清朝e5貴仁，彼年我28歲杜博士85歲，我迮尼少年，噲凍來參見即位歷史上e5關鍵仁物，真正是我一生當中上介光榮e5代誌，伊充滿了神秘奇卡，嘛是推拺我寫即本冊，上大e5原動力，真正福氣叨是福，擋嘛擋袂稠，冓古仙吳樂天有咧講「人叨歹講哩，有時運氣若咧通透，干礁飲汽水嘛噲去醉著。」所以人叨真歹講安呢。",
          "Tou7 Chhong-beng5, chit e5 chiann3-chiann3-kang2-kang2 e5 Chheng-tiau5 lang5, oe7-sai2 kong2 'kim chi kou2-lang5', cho3 kah u7 chhun khi3, i na7 oah8 tiau5 e5, kin-ni5 tu2-ho2 114 hoe3, i siong7 iu3-khi2 e5 peng5-iu2, chit-chun7 ma7 kau2-chap8 goa7 hoe3--a, i thak8-chheh e5 chin3-cheng5 chhit ni5, long2 lau5 'ti-boe2-liu' thau5-chang-boe2-a2, m7 kiann A-pun2-a2 chhio3, m7-koh goa2 kin-ni5 chiah 57, chiah-nih 'siau3-lian5', na2 u7 ki-hoe7 kinn3 tioh8 phok-su7, kong2--lai5 sio2-ti7 (pit-chia2) chin-chiann3 u7 hok-khi3, hou7 i e5 tit-ji5 Tou7 Le7-hong5 siau7-kai3 kah chhoa7-lou7 i2-siong7, ti7 1977 Bin5-kok 66 ni5 5 goeh8, chhin-chu7 pai3-hong2 chit ui7 Chheng-tiau5 e5 kui3-jin5, hit ni5 goa2 28 hoe3 Tou7 phok-su7 85 hoe3, goa2 chiah-nih siau3-lian5, oe7-tang3 lai5 chham-kinn3 chit ui7 lek8-su2 siong7 e5 koan-kian3 jin5-but8, chin-chiann3 si7 goa2 it-seng tang-tiong siong7-kai3 kong-eng5 e5 tai7-chi3, i chhiong-moa2 liau2 sin5-pi3 ki5-kha2, ma7 si7 chhui-sak goa2 sia2 chit pun2 chheh, siong7 toa7 e5 goan5-tong7-lek8, chin-chiann3 hok-khi3 to7-si7 hok, tong3 ma7 tong3 be7 tiau5, kong2-kou2-sian Gou5 Lok8-thian u7 leh kong2 'lang5 to7 phainn2 kong2 lih, u7-si5 un7-khi3 na7 leh thong-thau3, kan-ta lim khi3-chui2 ma7 oe7 khi3 chui3--tioh8.' Sou2-i2 lang5 to7 chin phainn2 kong2 an2-ni."
        ],
        [
          "「好歹八字，落塗時」，人e5運命真正是昊註定e5，有影「鏘仔去拄著戇仔」，運途若咧好，閃嘛閃袂離安呢，杜聰明仙若毋是甡佇好業人家庭，絕對無倘一氏人e5光彩，伊若毋是出代佇1893，（日本占台員e5前進二年）嘛無法度享受歷史上e5大地位，伊若甡卡進前e5，定著無法度讀著日本書，接觸世界文明做博士，伊若出世卡後尾e5。頭前有人擋稠e5，定著「第一博士」e5頭銜，嘛著讓互仈人做，所以講伊e5出甡八字，真正著縫叨是，真正講起來，「日本仔」即个異族，牽成聰明仔一氏人e5功名，抑無，靠勢清朝遐四書五經「歹銅舊錫」，竭竭是「鄉野村夫」爾，哪有卡擢e5啦，聰明仙即一百年e5歲月當中，活佇台灣話→東京話→北京話→台灣話e5族群中間跋撋返捯，「人在江湖，身不由己」環境安排爾爾。",
          "“Ho2-phainn2 peh-ji7, loh8-thou5 si5”, lang5 e5 un7-mia7 chin-chiann3 si7 thinn chu3-tiann7 e5, u7-iann2 “chhiang-a2 khi3 tu2 tioh8 gong7-a2”, un7-tou5 na7 leh ho2, siam2 ma7 siam2 be7 li7 an2-ni, Tou7 Chhong-beng5 sian na7 m7 si7 sinn ti7 ho2-giah8-lang5 ka-teng5, choat8-tui3 bo5 thang chit8-si3-lang5 e5 kong-chhai2, i na7 m7 si7 chhut-te7 ti7 1893, (Jit8-pun2 chiam3 Tai5-oan5 e5 chian5-chin3 nng7 ni5) ma7 bo5 hoat-tou7 hiang2-siu7 lek8-su2 siong7 e5 toa7 te7-ui7, i na7 sinn khah chin3-cheng5 e5, tiann7-tioh8 bo5 hoat-tou7 thak8 tioh8 Jit8-pun2 chu, chiap-chhiok se3-kai3 bun5-beng5 choe3 phok-su7, i na7 chhut-si3 khah au7-boe2 e5. Thau5-cheng5 u7 lang5 tong3 tiau5 e5, tiann7-tioh8 'te7-it phok-su7' e5 thau5-ham5, ma7 tioh8 niu7 hou7 pat8-lang5 cho3, sou2-i2 kong2 i e5 chhut-sinn peh-ji7, chin-chiann3 tioh8 hong5 to7 si7, chin-chiann3 kong2--khi2-lai5,  'Jit8-pun2-a2' chit e5 inn7-chok8, khan-seng5 Chhong-beng5-a2 chit8-si3-lang5 e5 kong-beng5, iah bo5, kho3-se3 Chheng-tiau5 hia su3-su ngou2-keng 'phainn2-tang5 ku7-siah', keh8-keh8 si7 'hiong-ia2 chhoan-hu' nia5, na2 u7 khah-choah8 lah, Chhong-beng5 sian chit chit8-pah ni5 e5 soe3-goat8 tang-tiong, oah8 ti7 Tai5-oan5-oe7→Tang-kiann-oe7→Pak-kiann-oe7→Tai5-oan5-oe7 e5 chok8-kun5 tiong-kan poah8-noa2 tng2-seh8, 'jin5 chai7 kang-ou5, sin put iu5 ki2' khoan5-keng2 an-pai5 nia7-nia7."
        ],
        [
          "(2) 呾話頭來給講到1893（光緒十九年）彼冬，馬偕博士已經來滬尾所在傳耶蘇教二十一年矣，「唗西仔反」（佇滬尾港口扑甲起sampu 45），中法戰爭嘛九年搭搭，滬尾是國際性e5港口，茲e5世界文明，早叨致蔭著十公里外e5杜家，杜家是好業人粒積勤儉幾落代人，蹛佇大屯山腳巴拉卡e5車埕所在。（目前是台北縣三芝鄉北新莊興華國小，南側約一佰公尺所在），也叨彼年中元普渡e5前進一工，七月十四下晡，阿俍拄好咧縛鹹粽，倘赴過返工來拜拜，忽然間肚尾艱苦，洶洶目睭跳金星，強欲摯節袂稠。「日鳳啊，緊來哦，我腹堵一拵一拵疼，簡那欲甡e5款噢！」「好啦，卡忍耐e5，我緊叫生財去叫產婆來，卡巴結e5！」「唉呀……」叨安呢，1893農曆七月十四日暗頭仔e5時拵，杜日鳳e5上細漢後甡，來到世間矣，即位紅嬰仔是咱台灣地百年來，上介要緊e5關鍵性仁物，伊經過清朝、日本時代、臭頭仔、阿國仔四个朝代，影響真大，杜日鳳彼年五十歲矣，真疼惜即个屘仔囝。嗯才e7瞬呤給號「杜聰明」即个名字，祈求後日仔噲凍聰明安呢甡，彼時拵杜家漸漸有錢好額，佇地方上喚水噲堅凍，對即位紅嬰仔抱真大e5映望，寄望伊噲光宗耀祖，互祖公真光彩叨著。",
          "(2) Tann oe7-thau5 lai5 ka7 kong2 kau3 1893 (Kong-su7 chap8-kau2 ni5) hit tang, Ma2-kai phok-su7 i2-keng lai5 Hou7-boe2 sou2-chai7 thoan5 Ia5-sou-kau3 ji7-chap8-it8 ni5--a,  'chau2 se-a2-hoan2' (ti7 Hou7-boe2 kang2-khau2 phah kah khi2 sampu 45), Tiong Hoat chian3-cheng ma7 kau2 ni5 tah-tah, hou7-boe2 si7 kok-che3-seng3 e5 kang2-khau2, chia-e5 se3-kai3 bun5-beng5, cha2 to7 ti3-im3 tioh8 chap8 kong-li2 goa7 e5 Tou7--ka, Tou7--ka si7 ho2-giah8-lang5 liap8-chek khin5-khiam7 kui2-na7 te7 lang5, toa3 ti7 Toa7-tun7 soann-kha pa-la-khah e5 chhia-tiann5 sou2-chai7. (Bok8-chian5 si7 Tai5-pak-koan7 Sam-chi-hiong Pak-sin-chng Hin-hoa3 kok-sio2, lam5-chhek iok chit8-pah kong-chhioh sou2-chai7), ia7 to7 hit ni5 tiong-goan5 phou2-tou7 e5 chian5-chin3 chit8 kang, chhit goeh8 chap8-si3 e7-pou, A-liong5 tu2-ho2 leh pak8 kiam5-chang3, thang hu3 koe3-tng2-kang lai5 pai3-pai3, hut-jian5-kan tou7-boe2 kan-khou2, hiong5-hiong5 bak8-chiu thiau3 kim-chhenn, kiong5-beh chih-chat be7 tiau5. 'Jit8-hong7 ah, kin2 lai5--ouh, goa2 pak-tou2 chit8-chun7 chit8-chun7 thiann3, ka2-na2 beh senn e5 khoan2--ouh!' 'Ho2--lah, khah jim2-nai7--e5, goa2 kin2 kio3 Seng-chai5 khi3 kio3 san2-po5 lai5, khah pa-kiat--e5!' 'Ai-iah...... ' To7 an2-ni, 1893 long5-lek8 chhit goeh8 chap8-si3 jit8 am3-thau5-a2 e5 si5-chun7, Tou7 Jit8-hong7 e5 siong7 se3-han3 hau7-senn, lai5 kau3 se3-kan--a, chit ui7 ang5-enn-a2 si7 lan2 Tai5-oan5-te7 pah ni5 lai5, siong7-kai3 iau3-kin2 e5 koan-kian3-seng3 jin5-but8, i keng-koe3 Chheng-tiau5, Jit8-pun2 si5-tai7, chhau3-thau5-a2, A-kok-a2 si3 e5 tiau5-te7, eng2-hiong2 chin toa7, Tou7 Jit8-hong7 hit ni5 gou7-chap8 hoe3--a, chin thiann3-sioh chit e5 ban-a2-kiann2. M7-chiah e7 sut-leng5 ka7 ho7 'Tou7 Chhong-beng5' chit e5 mia5-ji7, ki5-kiu5 au7-jit8-a2 oe7-tang3 chhong-beng5 an2-ni-sinn, hit-si5-chun7 Tou7--ka chiam7-chiam7 u7-chinn5 ho2-giah8, ti7 te7-hng siong7 hoah chui2 oe7 kian-tang3, tui3 chit ui7 ang5-enn-a2 pho7 chin toa7 e5 ng3-bang7, kia3-bang7 i oe7 kong chong iau7 chou2, hou7 chou2-kong chin kong-chhai2 to7 tioh8."
        ],
        [
          "這叨是咱即本冊e5主角「 杜聰明 博士」，佇茲代先給伊即氏人e5經歷，加減給紹介一下，看即位庄腳囡仔，按怎來跋撋（出入運轉）世界舞台。1893～1902是伊做囡仔e5年代，厝內好額富裕，食飽穿燒無煩無惱e5快樂日子，逐工所看著e5，毋是大屯山青翠高鏘e5烏樹林，叨是一角一角山田仔流水嘓嘓叫，真正爽勢叨著，彼个時拵，阿本仔chhim2才來爾爾，聰明仔宛那食一絲仔虧，徛咧匿土匪，日本兵來暫借厝安呢，花花也講起來，糖甘蜜甜e5生活卡占大頭，出氏有錢人囝孫，真正無仝款哩。1903，伊十一歲矣，進入「滬尾公學校」讀冊求功名，為家己將來e5前途咧捙拚，接受世界列強日本帝國大和民族e5文化薰陶，頭一擺沐著異族e5文化佮語言，伊好奇嘛真認真，伊血脈內底流著優秀品種e5基因，1909年以四七五人噹中以第一名e5成績考稠總督府醫學校，真正英雄出少年，有影hoh倒道友，驚動萬教嘛互母校真有面子，聰明仔志氣揚揚，金光鏘鏘滾，是熗甲夯袂稠安呢，1914（民國3年），又閣提著畢業時總成績e5第一名，而且代表畢業生就台做謝師冓演，連校長叨著驚，人客啊，汝給看，咱聰明仔即个猴囡仔，做學問求功名，安呢橫長直破，卸卸叫嚬嗙叫，讀書即路有影叨袂hau韶e5哩！彼年伊22歲爾。",
          "Che to7 si7 lan2 chit pun2 chheh e5 chu2-kak 'Tou7 Chhong-beng5 phok-su7', ti7 chia tai7-seng ka7 i chit-si3-lang5 e5 keng-lek8, ke-kiam2 ka7 siau7-kai3 chit8-e7, khoann3 chit ui7 chng-kha gin2-a2, an2-choann2 lai5 poah8-noa2 (chhut-jip8 un7-choan2) se3-kai3 bu2-tai5. 1893~1902 si7 i choe3 gin2-a2 e5 ni5-tai7, chhu3-lai7 ho2-giah8 hu3-ju7, chiah8-pa2 chheng7-sio bo5 hoan5 bo5 lo2 e5 khoai3-lok8 jit8-chi2, tak8-kang sou2 khoann3--tioh8-e5, m7 si7 Toa7-tun7-soann chhinn-chhui3 koan5-chhiong e5 ou-chhiu7-na5, to7-si7 chit8 kak chit8 kak soann-chhan5-a2 lau5-chui2 kok-kok kio3, chin-chiann3 sng2-se3 to7 tioh8, hit e5 si5-chun7, A-pun2-a2 chhim2 chiah lai5 nia7-nia7, Chhong-beng5-a2 oan-na7 chiah8 chit8-si-a2 khui, khia7 leh bih thou2-hui2, Jit8-pun2 peng lai5 chiam7 chioh chhu3 an2-ni, hoe-hoe ia7 kong2--khi2-lai5, thng5-kam bit8-tinn e5 seng-oah8 khah chiam3 toa7-thau5, chhut-si3 u7-chinn5-lang5 kiann2-sun, chin-chiann3 bo5 kang7-khoan2 lih. 1903, i chap8-it hoe3--a, chin3-jip8 'Hou7-boe2 kong hak8-hau7' thak8-chheh kiu5 kong-beng5, ui7 ka-ti7 chiong-lai5 e5 chian5-tou5 leh chhia-piann3, chiap-siu7 se3-kai3 liat8-kiong5 Jit8-pun2 te3-kok Tai7-ho5 bin5-chok8 e5 bun5-hoa3 hun-tho5, thau5 chit8 pai2 bak8 tioh8 inn7-chok8 e5 bun5-hoa3 kah gi2-gian5, i honn3-ki5 ma7 chin jin7-chin, i hiat-meh8 lai7-te2 lau5 tioh8 iu-siu3 phin2-cheng2 e5 ki-in, 1909 ni5 i2 su3-chhut-gou2 lang5 tang-tiong i2 te7-it mia5 e5 seng5-chek kho2 tiau5 chong2-tok-hu2 i-hak8-hau7, chin-chiann3 eng-hiong5 chhut siau3-lian5, u7-iann2 hoh to2 to7-iu2, keng-tong7 ban7-kau3 ma7 hou7 bo2-hau7 chin u7 bin7-chu2, Chhong-beng5-a2 chi3-khi3 iang5-iang5, kim-kong chhiong5-chhiong5-kun2, si7 chhiang3 kah gia5 be7 tiau5 an2-ni, 1914 (Bin5-kok 3 ni5) , iu7-koh theh8 tioh8 pit8-giap8 si5 chong2 seng5-chek e5 te7-it mia5, ji5-chhiann2 tai7-piau2 pit8-giap8-seng chiunn7 tai5 cho3 sia7-su kang2-ian2, lian5 hau7-tiunn2 to7 tioh8-kiann, lang5-kheh ah, li2 ka7 khoann3, lan2 Chhong-beng5-a2 chit e5 kau5-gin2-a2, choe3 hak8-bun7 kiu5 kong-beng5, an2-ni hoainn5-tiong2 tit8-phoa3, sia3-sia3-kio3 pin3-pong3-kio3, thak8-chu chit lou7 u7-iann2 to7 be7 hau-siau5 e5 lih! Hit ni5 i 22 hoe3 nia5."
        ],
        [
          "嗯才e5瞬呤，1915受著校長e5紹介以上，坐船到日本東京都深造，專門研究藥理學，叨安呢「日來受雨，夜來凍露」，暝日捙拚認真拍拚到地也，成績優秀，日本仔教授真感心，佇1922十二月通過伊醫學博士e5學位，這是咱台員人頭一个醫學博士，消息一下傳回台灣島呤。三佰萬同胞仝聲謳咾，一四界歡喜oe5-oe5，佇街頭深巷e5所在通人喚讚，真正蕃薯仔做了有起，鋩角矯甲順順順叨著。1922～1937即十五年e5噹中，伊做醫專e5教授，負責教育下代e5任務，另外去歐洲佮美國三年，考察留學尹e5學術優點，這佇八十年前來講，是真正稀罕e5代誌。",
          "M7-chiah e5 sut-leng5, 1915 siu7 tioh8 hau7-tiunn2 e5 siau7-kai3 i2-siong7, che7-chun5 kau3 Jit8-pun2 Tang-kiann-tou chhim-cho7, choan-bun5 gian2-kiu3 ioh8-li2-hak8, to7 an2-ni 'jit8 lai5 siu7 hou7, ia7 lai5 tang3-lou7', me5-jit8 chhia-piann3 jin7-chin phah-piann3 kau3-te3 ia3, seng5-chek iu-siu3, Jit8-pun2-a2 kau3-siu7 chin kam2-sim, ti7 1922 chap8-ji7 goeh8 thong-koe3 i i-hak8 phok-su7 e5 hak8-ui7, che si7 lan2 Tai5-oan5-lang5 thau5 chit8 e5 i-hak8 phok-su7, siau-sit chit8-e7 thoan5-hoe5 Tai5-oan5 to2--lin. sann-pah-ban7 tong5-pau kang7-siann o-lo2, chit8-si3-ke3 hoann-hi2 oe5-oe5, ti7 ke-thau5 chhim-hang7 e5 sou2-chai7 thong lang5 hoah chan2, chin-chiann3 han-chi5-a2 cho3 liau2 u7 khi2, me5-kak kiau2 kah sun7-sun7-sun7 to7 tioh8. 1922~1937 chit chap8-gou7 ni5 e5 tang-tiong, i choe3 i-choan e5 kau3-siu7, hu7-chek kau3-iok8 ha7-te7 e5 jim7-bu7, leng7-goa7 khi3 Au-chiu kah Bi2-kok sann ni5, kho2-chhat liu5-hak8 in e5 hak8-sut8 iu-tiam2, che ti7 peh-chap8 ni5 cheng5 lai5 kong2, si7 chin-chiann3 hi-han2 e5 tai7-chi3."
        ],
        [
          "民國18年左右，佇即嗎大同區涼州街遐，創立更生院，幫忙政府來戒除「鴨片煙中癮者」，宛那功德一層，咱跋白e5，日本人叨來統治台灣島35年矣，按怎猶有鴨片煙e5問題？這叨是痟鄙臉，為著財政e5收入，做出即款無天良e5代誌，抑無，以阿本仔e5鐵血統治，早叨鴨母隨隻掠，掠甲無半隻安呢。醫專教授即十外年是 杜 博士上介志揚，上介光榮e5歲月，毋閣佇另外一方面，伊e5危機佮挑戰嘛漸漸來浮夯囉，台灣人反抗日本帝國主義e5壓迫，一工一工咧興咧拚，伊e5同窗兮蔣謂水醫師，佮阿叔仔林獻堂仙，連肖續成立「文化協會」、「台灣民眾黨」、「自治聯盟」，毋驚生死佮阿本仔咧捙拚，尹要求台灣自決，議會政治種種非武力e5革命，茲種種e5代誌，互依偎佇日本政府牽成，四界享受榮華富貴e5杜博士，真正為難，真正乏搭款，仈人咧犧牲奉獻，汝咧大魚大肉，逶家己e5幸福，建立佇仈人e5艱苦頂點，咱聰明仙隨時噲互人鄙相，批評安呢甡。",
          "Bin5-kok 18 ni5 cho2-iu7, ti7 chit-ma2 Tai7-tong5-khu Liang5-chiu-koe hia, chhong3-lip8 keng-seng-inn7, pang-bang5 cheng3-hu2 lai5 kai3-tu5 'a-phian3-ian tiong3-gian3-chia2', oan-na7 kong-tek chit8 chan5, lan2 poah8 peh8--e5, Jit8-pun2-lang5 to7 lai5 thong2-ti7 Tai5-oan5 to2 35 ni5--a, an2-choann2 iau2 u7 a-phian3-ian e5 bun7-te5? Che to7-si7 siau2-phi2-lian2, ui7 tioh8 chai5-cheng3 e5 siu-jip8, cho3 chhut chit khoan2 bo5 thian-liong5 e5 tai7-chi3, iah bo5, i2 A-pun2-a2 e5 thih-hoeh thong2-ti7, cha2 to7 ah-bo2 sui5 chiah liah8, liah8 kah bo5 poann3 chiah an2-ni. I-choan kau3-siu7 chit chap8 goa7 ni5 si7 Tou7 phok-su7 siong7-kai3 chi3-iong5, siong7-kai3 kong-eng5 e5 soe3-goat8, m7-koh ti7 leng7-goa7 chit8 hong-bin7, i e5 gui5-ki kah thiau-chian3 ma7 chiam7-chiam7 lai5 phu5-gia5--loh, Tai5-oan5-lang5 hoan2-khong3 Jit8-pun2 te3-kok chu2-gi7 e5 ap-pek, chit8 kang chit8 kang leh heng leh piann3, i e5 tong5-chhong--e5 Chiunn2 Ui7-chui2 i-su, kah a-chek-a2 Lim5 Hian3-tong5 sian, lian5-sio-soa3 seng5-lip8 'Bun5-hoa3 Hiap8-hoe7', 'Tai5-oan5 Bin5-chiong3-tong2', 'Chu7-ti7 Lian5-beng5', m7 kiann senn-si2 kah A-pun2-a2 leh chhia-piann3, in iau-kiu5 Tai5-oan5 chu7-koat, gi7-hoe7 cheng3-ti7 chiong2-chiong2 hui bu2-lek8 e5 kek-beng7, chia chiong2-chiong2 e5 tai7-chi3, hou7 i-oa2 ti7 Jit8-pun2 cheng3-hu2 khan-seng5, si3-koe3 hiang2-siu7 eng5-hoa5 hu3-kui3 e5 Tou7 phok-su7, chin-chiann3 ui5-lan5, chin-chiann3 hat8-tah-khoan2, pat8-lang5 leh hi-seng hong7-hian3, li2 leh toa7-hi5 toa7-bah, ui7 ka-ti7 e5 heng7-hok, kian3-lip8 ti7 pat8-lang5 e5 kan-khou2 teng2-tiam2, lan2 Chhong-beng5 sian sui5-si5 oe7 hou7 lang5 phinn3-siunn3, phoe-pheng5 an2-ni-sinn."
        ],
        [
          "1936，（民國25年，昭和11年），日本成立台北帝國大學，博士仝款做醫學部e5教授，無外久呤，日本進攻中國大陸，挑起珍珠港事變，無張無弛佮阿啄仔咧捙拚，是咧揙啥魍啦？頭殼歹去是毋？日本仔e5海軍空軍去夆摃甲歪篙莿斜，二次大戰尾期，為著避免空襲，逶珍貴e5醫療設備疏幵到大溪佮北投郊區，宛那真正辛苦，光復了後，發生228事變，博士即款學問家，遂互阿山兮看輕, 見識著祖國「偉大」e5一面，尾溜也雖然恢復台大院長e5尊榮，毋閣kimochi袂爽，這定著e5 a，三年了後又閣經過白色恐怖，韓戰，博士忍耐閣忍耐，即時拵日本時代「抗日大師」獻堂仙，閃去日本避難，變做「親日大師」，博士對老k心狂火焯，看甲袂作e5，自那佮老k決裂，門扇板咧逗袂峇，拒絕回規國民黨，佇民國42年暗然落台，做一个平常e5老百姓，有影咧展氣魄組兮，真正蕃薯仔做了有起，落尾也落下港，得著貴仁幫忙，創立高雄醫學院，伊做董事長。到民國55年退休，退出江湖，1986民國75年春末佇台大病院過身，享年九十四。四月日了後本土e5民進黨成立，五月日了後，李遠哲得Nobel獎，博士攏看無著，真正遺憾叨著。",
          "1936,  (Bin5-kok 25 ni5, Chiau-ho5 11 ni5), Jit8-pun2 seng5-lip8 Tai5-pak te3-kok tai7-hak8, phok-su7 kang7-khoan2 choe3 i-hak8-pou7 e5 kau3-siu7, bo5 goa7 ku2 nia5, Jit8-pun2 chin3-kong Tiong-kok tai7-liok8, thiau khi2 Chin-chu-kang2 su7-pian3, bo5 tiunn bo5 ti5 kah a-tok-a2 leh chhia-piann3, si7 leh pinn3 siann2 bang2--lah? Thau5-khak phainn2--khi3 si7--m7? Jit8-pun2-a2 e5 hai2-kun khong-kun khi3 hong5 kong3 kah oai-ko chhih8-chhoah, ji7-chhu3 tai7-chian3 boe2-ki5, ui7 tioh8 pi7-bian2 khong-sip8, ui tinn-kui3 e5 i-liau5 siat-pi7 sou-khai kau3 Tai7-khe kah Pak-tau5 kau-khu, oan-na7 chin-chiann3 sin-khou2, kong-hok8 liau2-au7, hoat-seng 228 su7-pian3, phok-su7 chit khoan2 hak8-bun7-ka, soah hou7 a-soann--e5 khoann3-khin, kian3-sek tioh8 chou2-kok 'ui2-tai7' e5 chit8-bin7, boe2-liu-a2 sui-jian5 hoe-hok8 Tai5-tai7 inn7-tiunn2 e5 chun-eng5, m7-koh kimochi be7-song2, che tiann7-tioh8 e5 a, sann ni5 liau2-au7 iu7-koh keng-ke3 peh8-sek khiong2-pou3, Han5-chian3, phok-su7 jim2-nai7 koh jim2-nai7, chit si5-chun7 Jit8-pun2 si5-tai7 'khong3 Jit8 tai7-su' Hian3-tong5 sian, siam2 khi3 Jit8-pun2 pi7-lan7, pinn3-choe3 'chhin Jit8 tai7-su', phok-su7 tui3 lau7-k sim kong5 hoe2 toh8, khoann3 kah be7 cho3--e5, chu7 na2 kah lau7-k koat-liat8, mng5-sinn3-pan2 leh tau3 be7 ba7, ku7-choat8 hoe5-kui Kok-bin5-tong2, ti7 Bin5-kok 42 ni5 am3-jian5 loh8-tai5, choe3 chit8 e5 peng5-siong5 e5 lau7-peh-sinn3, u7-iann2 leh tian2 khi3-phek-chou--e5, chin-chiann3 han-chi5-a2 cho3 liau2 u7 khi2, loh8-be2-a2 loh8 e7-kang2, tit tioh8 kui3-jin5 pang-bang5, chhong3-lip8 Ko-hiong5 I-hak8-inn7, i choe3 tang2-su7-tiunn2. Kau3 Bin5-kok 55 ni5 the3-hiu, the3 chhut kang-ou5, 1986 Bin5-kok 75 ni5 chhun-boat8 ti7 Tai5-tai7 Penn7-inn7 koe3-sin, hiong2-lian5 kau2-chap8-si3. Si3 goeh8-jit8 liau2-au7 pun2-thou2 e5 Bin5-chin3-tong2 seng5-lip8, gou7 goeh8-jit8 liau2-au7, Li2 Oan2-thiat tit Nobel chiong2, phok-su7 long2 khoann3 bo5 tioh8, chin-chiann3 ui5-ham7 to7 tioh8."
        ],
        [
          "杜聰明是清朝人，經過清朝、日本仔、臭頭仔、阿國仔四个朝代，食到94歲（1893～1986），宛那無簡單，伊「留頭鬃尾仔」去讀日本書，一直到醫學校才剪去，伊宛那感覺拍隕，以即嗎e5觀，實在是戇甲欲陌壁去！聰明仙佇1922民國十一年底提著京都帝大e5博士，伊有三項佮現主時e5人無仝款。(一)伊有博士，毋閣並無學士，伊相當以五專畢業生，直接讀博士，中間無學士、碩士，也叨台北帝大到民國25年才設立，聰明仙民國11年叨提著博士，定著袂赴讀學士矣！這是時代e5關係。(二)彼時e5醫學博士有卡「籠統含糊」，包含藥理、內科！公共衛生，無親象即嗎分科赫尼幼絲。(三)聰明仙一路受日本人e5恩澤，嗯才e5瞬呤，一氏人做上介死忠e5親日派，互日本人來牽成做豆干（大官）榮華富貴，佮仝時代e5智識份子反抗日本外來政權e5統治，氣味完全無仝。",
          "Tou7 Chhong-beng5 si7 Chheng-tiau5 lang5, keng-koe3 Chheng-tiau5, Jit8-pun2-a2, Chhau3-thau5-a2, A-kok-a2 si3 e5 tiau5-te7, chiah8 kau3 94 hoe3 (1893~1986), oan-na7 bo5 kan2-tan, i 'lau5 thau5-chang boe2-a2' khi3 thak8 Jit8-pun2-chu, it-tit8 kau3 i-hak8-hau7 chiah chian2--khi3, i oan-na7 kam2-kak phah-sng2, i2 chit-ma2 e5 koan, sit8-chai7 si7 gong7 kah beh peh-piah khi3! Chhong-beng5 sian ti7 1922 Bin5-kok chap8-it ni5 te2 theh8 tioh8 Kiann-tou Te3-tai7 e5 phok-su7, i u7 sann hang7 kap hian7-chhu2-si5 e5 lang5 bo5 kang7-khoan2. (It) i u7 phok-su7, m7-koh peng7 bo5 hak8-su7, i siong-tong i2 ngou2-choan pit-giap8-seng, tit8-chiap thak8 phok-su7, tiong-kan bo5 hak8-su7, sek-su7, ia7 to7 Tai5-pak Te3-tai7 kau3 Bin5-kok 25 ni5 chiah siat-lip8, Chhong-beng5 sian Bin5-kok 11 ni5 to7 theh8 tioh8 phok-su7, tiann7-tioh8 be7-hu3 thak8 hak8-su7--a! Che si7 si5-tai7 e5 koan-he7. (Ji7) hit-si5 e5 i-hak8 phok-su7 u7 khah 'lang2-thang2 ham5-hou5', pau-ham5 ioh8-li2, lai7-kho! Kong-kiong7 oe7-seng, bo5 chhin-chhiunn7 chit-ma2 hun-kho hiah-nih iu3-si. (Sann) Chhong-beng5 sian chit8-lou7 siu7 Jit8-pun2-lang5 e5 un-tek8, m7-chiah e5 sut-leng5, chit8-si3-lang5 cho3 siong7-kai3 si2-tiong e5 chhin-Jit8-phai3, hou7 Jit8-pun2-lang5 lai5 khan-seng5 choe3 tau7-koann (toa7-koann) eng5-hoa5 hu3-kui3, kah kang7 si5-tai7 e5 ti3-sek hun7-chu2 hoan2-khong3 Jit8-pun2 goa7-lai5 cheng3-koan5 e5 thong2-ti7, khi3-bi7 oan5-choan5 bo5-kang5."
        ],
        [
          "(3) 以上所講e5是咱聰明仙，一氏人粗淺e5經歷，呾即嗎來給講到按怎小弟（筆者）有心適來寫即本故事，這是因緣，人咧講，因緣若到，真正叨互汝擋袂稠。因為阮外媽（外婆）高淑女比聰明仙加4歲，細漢e5時拵，蹛佇尹隔壁，囡仔人耍來耍去一世人感情臹好，日本人佔台灣前後二三年，1894～1898，大屯山腳北新庄仔車埕所在（今三芝鄉北新庄興華國小南側），樹林青更更，山田仔流水嘓嘓，真正詩情畫意，七歲e5外媽迭迭偝著三歲e5聰明仙，踮咧舊厝大埕，田岸間，牛車路，唗來唗去，嘻嘻嘩嘩，滾耍笑，規晡耍甲毋知暗，聰明仙是好業人囝，阮外媽叨散赤人，毋閣囡仔人無心機，逐傢感情臹好，也叨厝邊頭尾卡有仁情味哩。",
          "(3) I2-siong7 sou2 kong2 e5 si7 lan2 Chhong-beng5 sian, chit8-si3-lang5 chhou-chhian2 e5 keng-lek8, tann chit-ma2 lai5 ka7 kong2 kau3 an2-choann2 sio2-ti7 (pit-chia2) u7 sim-sek lai5 sia2 chit pun2 kou3-su7, che si7 in-ian5, lang5 leh kong2, in-ian5 na7 kau3, chin-chiann3 to7 hou7 li2 tong3 be7 tiau5. in-ui7 goan2 goa7-ma2 (goa7-po5) Ko Siok-lu2 pi2 Chhong-beng5 sian ke 4 hoe3, se3-han3 e5 si5-chun7, toa3 ti7 in keh-piah, gin2-a2-lang5 sng2 lai5 sng2 khi3 chit8-si3-lang5 kam2-cheng5 chiann5 ho2, Jit8-pun2-lang5 chiam3 Tai5-oan5 cheng5-au7 nng7 sann ni5, 1894~1898, Toa7-tun7-soann kha Pak-sin-chng-a2 Chhia-tiann5 sou2-chai7 (tann Sam-chi-hiong Pak-sin-chng Heng-hoa5 kok-sio2 lam5-chhek), chhiu7-na5 chheng-kinn-kinn, soann-chhan5-a2 lau5-chui2 kok-kok, chin-chiann3 si-chiann5 oe7-i3, chhit hoe3 e5 goa7-ma2 tiann7-tiann7 ainn7 tioh8 sann hoe3 e5 Chhong-beng5 sian, tiam3 leh ku7-chhu3 toa7-tiann5, chhan5-hoann7 keng, gu5-chhia-lou7, chau2 lai5 chau2 khi3, hi-hi hoa-hoa, kun2-sng2-chhio3, kui-pou sng2 kah m7 chai am3, Chhong-beng5 sian si7 ho2-giah8-lang5 kiann2, goan2 goa7-ma2 to7 san3-chhiah-lang5, m7-koh gin2-a2-lang5 bo5 sim-ki, tak8-ke kam2-cheng5 chiann5 ho2, ia7 to7 chhu3-pinn-thau5-boe2 khah u7 jin5-cheng5-bi7 lih."
        ],
        [
          "所以才咧講，做人啊！天地來來去去！因果噲肖牽連，聰明仙，若知百年了後，淑女仔尹外孫噲來寫長篇小說記念伊，毋知欲外驚喜e5！1896年即二位北新庄所在e5庄腳囡仔伴，王子乞丐，運命大無肖仝，佇聰明仙即爿，好額溜溜，厝內財源豐富，囝孫滿堂，做囡仔叨真好命，另外高淑女即爿面叨顛誕矣，伊散赤人出身兮，互人做sim-pu7-a2，養父無置e5，養母叫紅柑，硬給飼大漢，厝內無錢，迭迭咧吊米甕，囡仔人七堵五堵嗎嗎嚎，紅柑一時火焯，不時嘛扑淑女來抵賬，厝邊杜家一下聽著囡仔咧哭，迭迭嘛捧飯來互伊食，囡仔人感恩一氏人記稠稠。唉！散赤人甡了毋著位，宛那是姑不而衷e5代誌，彼个時代叨無法度哩，艱苦人卡占大面，真正是苦袂了啊！",
          "Sou2-i2 chiah leh kong2, cho3-lang5 ah! Thinn-te7 lai5-lai5 khi3-khi3! In-ko2 oe7 sio-khan-lian5, Chhong-beng5 sian, na7 chai pah-ni5 liau2-au7, Siok-lu2-a2 in goa7-sun oe7 lai5 sia2 tng5-phinn siau2-soat ki3-liam7 i, m7 chai beh goa7 kiann-hi2--e5! 1896 ni5 chit nng7 ui7 Pak-sin-chng sou2-chai7 e5 chng-kha gin2-a2-phoann7, ong5-chu2 khit-kai3, un7-mia7 toa7 bo5 sio-kang5, ti7 Chhong-beng5 sian chit peng5, ho2-giah8 liu-liu, chhu3-lai7 chai5-goan5 hong-hu3, kiann2-sun moa2 tong5, choe3 gin2-a2 to7 chin ho2-mia7, leng7-goa7 Ko Siok-lu2 chit peng5-bin7 to7 tian-tan3--a, i san3-chhiah-lang5 chhut-sin--e5, hou7 lang5 choe3 sim-pu7-a2, iunn2-pe7 bo5 ti7--e5, iunn2-bu2 kio3 Ang5-kam, nge7 ka7 chhi7 toa7-han3, chhu3-lai7 bo5 chinn5, tiann7-tiann7 leh tiau3-bi2-ang3, gin2-a2-lang5 chhit-tou2 gou7-tou2 ma3-ma3-hau2, Ang5-kam chit8-si5 hoe2-toh8, put-si5 ma7 phah Siok-lu2 lai5 tu2-siau3, chhu3-pinn Tou7--ka chit8-e7 thiann tioh8 gin2-a2 leh khau3, tiann7-tiann7 ma7 phang5 png7 lai5 hou7 i chiah8, gin2-a2-lang5 kam2-un chit8-si3-lang5 ki3 tiau5-tiau5. Aih! San3-chhiah-lang5 sinn liau2 m7-tioh8 ui7, oan-na7 si7 kou-put-ji7-chiong e5 tai7-chi3, hit e5 si5-tai7 to7 bo5 hoat-tou7 lih, kan-khou2-lang5 khah chiam3 toa7-bin7, chin-chiann3 si7 khou2 be7 liau2--a!"
        ],
        [
          "1903聰明仙離開血跡地，去滬尾讀公學校，彼年十一歲矣，宛那噯求功名求成績，這硬拄硬噯蹛學寮叨著，脫離侍大e5照顧，聰明仙真ta2-tiu3，一路高昇，是做官做肫鏘鏘滾，橫長直破真正摯節袂稠，即聲大尾矣，發角矣，四十年了後，1944～45，阮外媽淑女仔已經嫁來北投十八份（今泉源國小上頭），嘛甡七个囝兒，即時拵聰明仙不時嘛來咧行踏匿空襲，二次大戰尾期，城內去互美國飛行機，炸甲大空細摛真正食力，聰明仙來十八份匿空襲e5時拵，臹疼茲氏細，佮囡仔嘻嘻嘩嘩，敆做一下，耍甲毋知天地，一絲叨無激一个面chhiunn安呢，噲使講老大人囡仔性，真好逗陣叨著。",
          "1903 Chhong-beng5 sian li7-khui hoeh-jiah-te7, khi3 Hou7-boe2 thak8 kong-hak8-hau7, hit ni5 chap8-it hoe3--a, oan-na7 ai3 kiu5 kong-beng5 kiu5 seng5-chek, che nge7-tu2-nge7 ai3 toa3 hak8-liau5 to7 tioh8, thoat-li7 si7-toa7 e5 chiau3-kou3, Chhong-beng5 sian chin ta2-tiu3, it-lou7 ko-seng, si7 cho3-koann cho3-kian7 chhiang5-chhiang5-kun2, huinn5-tng5 tit8-phoa3 chin-chiann3 chih-chat be7 tiau5, chit-siann toa7-boe2--a, hoat-kak--a, si3-chap8 ni5 liau2-au7, 1944~45, goan2 goa7-ma2 Siok-lu2-a2 i2-keng ke3 lai5 Pak-tau5 Chap8-peh-hun7 (tann Choan5-goan5 kok-sio2 siong7-thau5), ma7 senn chhit e5 kiann2-ji5, chit-si5-chun7 Chhong-beng5 sian put-si5 ma7 lai5 leh kiann5-tah8 bih khong-sip8, ji7-chhu3 tai7-chian3 boe2-ki5, siann5-lai7 khi3 hou7 Bi2-kok hui-heng5-ki, cha3 kah toa7-khang se3-lih8 chin-chiann3 chiah8-lat8, Chhong-beng5 sian lai5 Chap8-peh-hun7 bih khong-sip8 e5 si5-chun7, chiann5 thiann3 chia si7-se3, kap gin2-a2 hi-hi hoa-hoa, kap-cho3 chit8-e7, sng2 kah m7 chai thian-te7, chit8-si to7 bo5 kek chit8 e5 bin7-chhiunn an2-ne, oe7-sai2 kong2 lau7-toa7-lang5 gin2-a2-seng3, chin ho2 tau3-tin7 to7 tioh8."
        ],
        [
          "1970，民國59年，外媽已經81歲矣，彼年小弟22歲，過年e5時拵，有佮伊開講，講起古早做囡仔時代，無飯倘食，互紅柑給苦毒e5艱苦代，是毋是有怨歎？外媽目眶僬紅，喉脘滇起來，久久無法度印話，外媽毋但無怨嘆紅柑給苦毒，遂真正懷念真正給感謝叨著，比家已親甡父母閣卡感謝。",
          "1970, Bin5-kok 59 ni5, goa7-ma2 i2-keng 81 hoe3--a, hit ni5 sio2-ti7 22 hoe3, koe3-ni5 e5 si5-chun7, u7 kap i khai-kang2, kong2-khi2 kou2-cha2 cho3 gin2-a2 si5-tai7, bo5 png7 thang chiah8, hou7 Ang5-kam ka7 khou2-tok8 e5 kan-khou2-tai7, si7 m7 si7 u7 oan3-than3? Goa7-ma2 bak8-khou chiau5 ang5, au5-oan5 tinn7--khi2-lai5, ku2-ku2 bo5 hoat-tou7 in3-oe7, goa7-ma2 m7-tann7 bo5 oan3-than3 Ang5-kam ka7 khou2-tok8, soah chin-chiann3 hoai5-liam7 chin-chiann3 ka7 kam2-sia7 to7 tioh8, pi2 ka-ti7 chhin-senn pe7-bu2 koh-khah kam2-sia7."
        ],
        [
          "「唉！少年人恁毋知枵飢失頓e5艱苦，汝無法度體驗彼个時代，晟養囝兒e5偉大，恁即嗎食飽穿燒好命溜溜，一寡話定著聽袂入去，汝給想，一个軟呰查某，欲按怎來趁食唷飼，真正硬斗安呢，迭迭汝有一碗番薯糜倘食e5時，侍大已經枵一二工矣！枵甲暈倒田園無人知，年歲卡有e5時拵，知影社會長短，是感謝閣再感謝，哪噲怨嘆啦？唉！七、八十年前e5代誌，親象走馬燈咧遨咧踅，簡那昨ng才發生仝款。」「阿媽對杜家，對紅柑二爿想法按怎？」「唉！歹命人艱苦坐卦，這是姑不而衷e5代誌，人欲散赤艱苦，這是昊註定e5，啥人欲叫汝出氏佇茲，隔壁杜聰明，人伊蹛大厝，是有學問e5好業人，咱出身艱苦是欲按怎佮人比？好佳哉聰明仙侍大，無棄嫌咱，佇我上艱苦e5時拵給咱幫忙贊助，實在是感恩閣再感恩。」聰明仙佇1903年之後，去滬尾讀日本書，叨真尐閣來往矣，另外一方面，紅柑佇大正四年1915過身，外媽夯香捸拜e5時拵，是嚎甲毋臹聲調，紅柑過身時e5面皮遼gue5-gue5，皮肉消poh8，表情艱苦，外媽一氏人記稠稠，一直到七、八十歲，猶迭迭佇夢中看著，三更暝半枕頭僬霑安呢。",
          "`Aih! Siau3-lian5-lang5 lin2 m7 chai iau-ki sit-tng3 e5 kan-khou2, li2 bo5 hoat-tou7 the2-giam7 hit e5 si5-tai7, chhiann-iong2 kiann2-ji5 e5 ui2-tai7, lin2 chit-ma2 chiah8-pa2 chheng7-sio ho2-mia7 liu-liu, chit8-koa2 oe7 tiann7-tioh8 thiann be7 jip8--khi3, li2 ka7 siunn7, chit8 e5 nng2-chiann2 cha-bou2, beh an2-choann2 lai5 than3-chiah8 io-chhi7, chin-chiann3 nge7-tau2 an2-ne, tiann7-tiann7 li2 u7 chit8 oann2 han-chi5-moe5 thang chiah8 e5 si5, si7-toa7 i2-keng iau chit8 nng7 kang--a! Iau kah hun-to2 chhan5-hng5 bo5 lang5 chai, ni5-hoe3 khah u7 e5 si5-chun7, chai-iann2 sia7-hoe7 tng5-te2, si7 kam2-sia7 koh-chai3 kam2-sia7, na2 e7 oan3-than3--lah? Aih! Chhit, peh-chap8 ni5 cheng5 e5 tai7-chi3, chhin-chhiunn7 chau2-be2-teng leh go5 leh seh8, ka2-na2 cha-ng chiah hoat-seng kang7-khoan2.' `A-ma2 tui3 Tou7--ka, tui3 Ang5-kam nng7 peng5 siunn7-hoat an2-choann2?' `Aih! Phainn2-mia7-lang5 kan-khou2 che7-koa3, che si7 kou-put-ji7-chiong e5 tai7-chi3, lang5 beh san3-chhiah kan-khou2, che si7 thinn chu3-tiann7--e5, siann2-lang5 beh kio3 li2 chhut-si3 ti7 chia, keh-piah Tou7 Chhong-beng5, lang5 i toa3 toa7-chhu3, si7 u7 hak8-bun7 e5 ho2-giah8-lang5, lan2 chhut-sin kan-khou2 si7 beh an2-choann2 kap lang5 pi2? Ho2-ka-chai3 Chhong-beng5 sian si7-toa7, bo5 khi3-hiam5 lan2, ti7 goa2 siong7 kan-khou2 e5 si5-chun7 ka7 lan2 pang-bang5 chan3-chou7, sit8-chai7 si7 kam2-un koh-chai3 kam2-un.' Chhong-beng5 sian ti7 1903 ni5 chi-au7, khi3 Hou7-boe2 thak8 Jit8-pun2-chu, to7 chin chio2 koh lai5-ong2--a, leng7-goa7 chit8 hong-bin7, Ang5-kam ti7 Tai7-cheng3 si3 ni5 1915 koe3-sin, goa7-ma2 giah8-hiunn teh pai3 e5 si5-chun7, si7 hau2 kah m7-chiann5 siann-tiau7, Ang5-kam koe3-sin si5 e5 bin7-phoe5 jiau5-goe5-goe5, phoe5-bah siau-poh8, piau2-cheng5 kan-khou2, goa7-ma2 chit8-si3-lang5 ki3 tiau5-tiau5, it-tit8 kau3 chhit, peh-chap8 hoe3, iau2 tiann7-tiann7 ti7 bang7-tiong khoann3--tioh8, sann-kenn me5-poann3 chim2-thau5 chiau5 tam5 an2-ne."
        ],
        [
          "外媽「淑女仔」尾溜也嫁來北投十八份，聰明仙亦得著功名，名聲揚真正熗甲夯袂稠，是國寶級e5仁物，全全交結大官虎大學者，淑女仔是一个普普通通e5庄腳查某爾，嘛毋敢高攀漲懸價，毋閣聰明仙真惜情，逐擺行路返北新庄祖厝e5時拵，攏順路到淑女仔遐行行e5，尤其是二次大戰尾期，空襲疏幵e5時拵，不時嘛來十八份行踏行路，感情真好安呢，阮阿舅「標仔」，佇民國38年逶海南島返來e5時，聰明仙做台大醫學院院長，領給伊紹介頭路，後來雖然無成功，毋閣二个人規百年e5感情，深深深，膠膠膠，宛那不時互茲散赤兄弟真感心安呢！",
          "Goa7-ma2'Siok-lu2--a2' boe2-liu ia7 ke3 lai5 Pak-tau5 Chap8-peh-hun7, Chhong-beng5 sian ia7 tit8 tioh8 kong-beng5, mia5-siann iang5 chin-chiann3 chhiang3 kah liah8 be7 tiau5, si7 kok-po2-kip e5 jin5-but8, choan5-choan5 kau-kiat toa7-koann-hou2 toa7-hak8-chia2, Siok-lu2--a2 si7 chit8 e5 phou2-phou2 thong-thong e5 chng-kha cha-bou2 nia5, ma7 m7 kann2 ko-pan tiong2-koan5-ke3, m7-koh Chhong-beng5 sian chin sioh-cheng5, tak8-pai2 kiann5-lou7 tng2 pak-sin-chng chou2-chhu3 e5 si5-chun7, long2 sun7-lou7 kau3 Siok-lu2--a2 hia kiann5-kiann5--e5, iu5-ki5 si7 ji7-chhu3 tai7-chian3 boe2-ki5, khong-sip8 sou-khai e5 si5-chun7, put-si5 ma7 lai5 Chap8-peh-hun7 kiann5-tah8 kiann5-lou7, kam2-cheng5 chin ho2 an2-ne, goan2 a-ku7 `Pio--a2', ti7 Bin5-kok 38 ni5 ui3 Hai2-lam5-to2 tng2--lai5 e5 si5, Chhong-beng5 sian cho3 Tai5-tai7 I-hak8-inn7 inn7-tiunn2, nia2 ka7 i siau7-kai3 thau5-lou7, au7-lai5 sui-jian5 bo5 seng5-kong, m7-koh nng7 e5 lang5 kui pah ni5 e5 kam2-cheng5, chhim-chhim-chhim, ka-ka-ka, oan7-na2 put-si5 hou7 chia san3-chhiah hiann-ti7 chin kam2-sim an2-ne!"
        ],
        [
          "(4) 33年前，1973年十一月，小弟佇台大病院齒科實習e5時拵，厝內傳來歹消息，阮外媽淑女仔破病過身矣，佇昨暝二點外斷氣，享年八十四歲，聽兮講仙逝前猶口口聲聲喚喊小弟e5名，害我彼中晝頭殼一片空白 ，心情艱苦食袂落飯，茫茫霧霧毋知欲按怎，外媽一氏人以外孫噲凍讀台大醫學院，感到真光彩，自我細漢到呾是疼命命，比家己內孫卡疼叨著，……出山彼工，我向根管治療部門藍萬烘醫師請假，自頭到尾，恭恭敬敬，送我上敬愛e5外媽仁生最後e5一程安呢甡。",
          "(4) 33 ni5 cheng5, 1973 ni5 chap8-it goeh8, sio2-ti7 ti7 Tai5-tai7 penn7-inn7 khi2-kho sit8-sip8 e5 si5-chun7, chhu3-lai7 thoan5 lai5 phainn2 siau-sit, goan2 goa7-ma2 Siok-lu2--a2 phoa3-penn7 koe3-sin--a, ti7 cha-me5 nng7 tiam2 goa7 tng7-khui3, hiong2-lian5 peh-chap8-si3 hoe3, thiann e5 kong2 sian-se3 cheng5 iau2 khau2-khau2 siann-siann hoan2-hoah sio2-ti7 e5 mia5, hai7 goa2 hit tiong-tau3 thau5-khak chit8 phinn3 khang3-peh8, sim-cheng5 kan-khou2 chiah8 be7 loh8 png7, bong5-bong5 bu7-bu7 m7 chai beh an2-choann2, goa7-ma2 chit8-si3-lang5 i2 goa7-sun oe7-tang3 thak8 Tai5-tai7 i-hak8-inn7, kam2-kau3 chin kong-chhai2, chu7 goa2 se3-han3 kau3 tann si7 thiann3-mia7-mia7, pi2 ka-ti7 lai7-sun khah thiann3 to7 tioh8, ...... chhut-soann hit kang, goa2 hiong3 kin-koan2 ti7-liau5 pou7-mng5 Na5 Ban7-keng i-su chheng2-ka2, chu7 thau5 kau3 boe2,kiong-kiong keng3-keng3, sang3 goa2 siong7 keng3-ai3 e5 goa7-ma2 jin5-seng choe3-hio7 e5 it8-theng5 an2-ne-sinn."
        ],
        [
          "叨安呢，有關外媽佮聰明仙e5故事，自那漸漸來袂記矣，閣卡講，人伊是有錢有勢e5大仁物，交結大官虎好業人叨咧無時間矣，咱是普通人爾，嘛無需要佮人相交睬，才袂引起誤會，何況又閣增差二代人，逐傢無肖捌，定著漸漸淡忘矣，叨工業社會，一人一傢代，食飽穿燒顧三頓卡要緊。毋閣代誌起「戲劇性e5變化」，三冬了後，1976年小弟佇新北投山腳所在，開一間齒科店來渡生活，1976，民國65年十二月，無張無弛有一位互做杜麗煌e5阿伯，來看嘴齒，伊一聲叨知影小弟佮淑女仔佮杜聰明e5關係，伯仔彼年才六十捅爾，人瘦瘦也，毋閣講話真大聲真熱情，尾也才知伊是杜聰明仙e5「大姪兒」，伊佮尹阿叔杜聰明，自細漢叨感情臹好，伊佇現場叨講出真贅聰明仙私秘e5代誌，小弟是巧巧人，馬上知影伊叨是貴仁，互我「重新燃起對杜聰明e5興趣」安呢，所以講，冥冥之中，神明e5力量，真正互汝袂鐵齒e5，今年114歲e5聰明仙，若是知影「兒時玩伴」淑女仔e5外孫，佇佰年了後噲來寫伊e5故事，毋知欲外歡喜e5！唉！仁生啊仁生！",
          "To7 an2-ne, iu2-koan goa7-ma2 kap Chhong-beng5 sian e5 kou3-su7, chu7 na2 chiam7-chiam7 lai5 be7-ki3--a, koh-khah kong2, lang5 i si7 u7-chinn5 u7-se3 e5 toa7-jin5-but8, kau-kiat toa7-koann-hou2 ho2-giah8-lang5 to7 leh bo5 si5-kan--a, lan2 si7 phou2-thong-lang5 nia5, ma7 bo5 su-iau3 kap lang5 sio-kau-chhap, chiah be7 in2-khi2 gou7-hoe7, ho5-hong2 iu7-koh cheng-chha nng7 te7 lang5, tak8-ke bo5 sio-bat, tiann7-tioh8 chiam7-chiam7 tam7-bong7--a, to7 kang-giap8 sia7-hoe7, chit8 lang5 chit8 ke-tai7, chiah8-pa2 chheng7-sio kou3 sann-tng3 khah iau3-kin2. M7-koh tai7-chi3 khi2 `hi3-kiok8-seng3 e5 pian3-hoa3', sann tang liau2-au7, 1976 ni5 sio2-ti7 ti7 Sin-pak-tau5 soann-kha sou2-chai7, khui chit8 keng khi2-kho-tiam3 lai5 tou7 seng-oah8, 1976, Bin5-kok 65 ni5 chap8-ji7--goeh8, bo5 tiunn bo5 ti5 u7 chit8 ui7 ho7-cho3 Tou7 Le7-hong5 e5 a-peh, lai5 khoann3 chhui3-khi2, i chit8-siann to7 chai-iann2 sio2-ti7 kap Siok-lu2--a2 kap Tou7 Chhong-beng5 e5 koan-he7, peh--a2 hit ni5 chiah lak8-chap8 thong2 nia5, lang5 san2-san2--a, m7-koh kong2-oe7 chin toa7-siann chin jiat8-cheng5, boe2--a2 chiah chai i si7 Tou7 Chhong-beng5 sian e5 `toa7 tit-ji5', i kap in a-chek Tou7 Chhong-beng5, chu7 se3-han3 to7 kam2-cheng5 chiann5 ho2, i ti7 hian7-tiunn5 to7 kong2 chhut chin che7 Chhong-beng5 sian su-bit8 e5 tai7-chi3, sio2-ti7 si7 khiau2-khiau2-lang5, ma2-siong7 chai-iann2 i to7-si7 kui3-jin5, hou7 goa2 `teng5-sin jian5-khi2 tui3 Tou7 Chhong-beng5 e5 heng3-chhu3' an2-ne, sou2-i2 kong2, beng5-beng5 chi tiong, sin5-beng5 e5 lek8-liong7, chin-chiann3 hou7 li2 be7 thih-khi2--e5, kin-ni5 114 hoe3 e5 Chhong-beng5 sian, na7 si7 chai-iann2 `ji5-si5 oan2-phoann7' Siok-lu2--a2 e5 goa7-sun, ti7 pah-ni5 liau2-au7 oe7 lai5 sia2 i e5 kou3-su7, m7 chai beh goa7 hoann-hi2--e5! Aih! Jin5-seng ah jin5-seng!"
        ],
        [
          "落尾也才知影，杜麗煌即位阿伯仔，是日本時代，台灣人e5知識份子，做過彼時代e5記者，佇東京所在跋撋幾落年，中文日文攏真厲害，本來真「愛國」，臭頭仔來了後，受著「排擠」無甡張。二二八拄著大僥悻行，佳哉死無去，對阿山仔真感冒，真有蕃薯仔e5精神，伊講話e5中間真正投緣叨著，彼時拵見面熟似，感到真奇怪，伊是1915年出甡，按怎噲凍預知二十年前，1895年淑女仔佮杜聰明「玩伴e5代誌」？伊哪噲知影富貴家族杜家佮散赤家族淑女仔e5二代關係？伊哪噲知影小弟是淑女仔e5外孫？以上三點若袂出破，阮叨無法度熟似有關聰明仙e5代誌，也叨患者真贅來自四伍路人，小弟絕對無法度了解哩！所以講這絕對是天公伯仔有意思欲來肖晟肖逗，小弟拄著貴仁矣！這是我e5福氣，所以講有時仔運氣咧行。閃叨閃袂離呢，杜麗煌阿伯茲茲是貴仁無顛誕，小弟寫本文已經是58歲老人矣，前進幾工去草山公園看櫻花e5時拵，半路搪著麗煌伯仔，伊已經九十捅矣，掣著老牽手，又原精神臹好，大腳步大聲公，元氣十足，阮二人遂看起來平平老矣，時間過了真緊，目睭暱一下，三十年叨過去矣，有影真感慨叨著。（註，「臭頭仔」一詞是彼時代一般台灣人對蔣介石e5稱呼，伊e5頭，親象歌仔戲「臭頭仔洪武公」【明太祖】，並無歧視之意，目前「中正紀念堂」，民進黨叫伊「臭頭仔廟」）。",
          "Lou7-boe2--a2 chiah chai-iann2, Tou7 Le7-hong5 chit ui7 a-peh--a2, si7 Jit8-pun2 si5-tai7, Tai5-oan5-lang5 e5 ti3-sek hun7-chu2, cho3 koe3 hit si5-tai7 e5 ki3-chia2, ti7 Tang-kiann sou2-chai7 poah8-noa2 kui2-lo7 ni5, Tiong-bun5 Jit8-bun5 long2 chin li7-hai7, pun2-lai5 chin `ai3-kok', Chhau3-thau5-a2 lai5 liau2-au7, siu7 tioh8 `pai5-chi2' bo5 senn-tiunn. Ji7-ji7-pat tu2 tioh8 toa7 hiau-heng7 kiann5, ka-chai3 si2 bo5 khi3, tui3 a-soann-a2 chin kam2-mou7, chin u7 han-chi5-a2 e5 cheng-sin5, i kong2-oe7 e5 tiong-kan chin-chiann3 tau5-ian5 to7 tioh8, hit si5-chun7 kinn3-bin7 sek8-sai7, kam2-kak chin ki5-koai3, i si7 1915 ni5 chhut-senn, an2-choann2 oe7-tang3 u7-ti ji7-chap8 ni5 cheng5, 1895 ni5 Siok-lu2--a2 kap Tou7 Chhong-beng5 `oan2-phoann7 e5 tai7-chi3'? I na2 oe7 chai-iann2 hu3-kui3 ka-chok8 Tou7--ka kap san3-chhiah ka-chok8 Siok-lu2--a2 e5 nng7 te7 koan-he7? I na2 oe7 chai-iann2 sio2-ti7 si7 Siok-lu2--a2 e5 goa7-sun? I2-siong7 sann tiam2 na7 be7 chhut-phoa3, goan2 to7 bo5 hoat-tou7 sek8-sai7 iu2-koan Chhong-beng5 sian e5 tai7-chi3, ia7 to7 hoan7-chia2 chin che7 lai5-chu7 si3-gou7-lou7 lang5, sio2-ti7 choat8-tui3 bo5 hoat-tou7 liau2-kai2 lih! Sou2-i2 kong2 che choat8-tui3 si7 thinn-kong-peh--a2 u7 i3-su3 beh lai5 sio-chiann5 sio-tau3, sio2-ti7 tu2 tioh8 kui3-jin5--a! Che si7 goa2 e5 hok-khi3, sou2-i2 kong2 u7-si5-a2 un7-khi3 leh kiann5. Siam2 to7 siam2 be7 li7 neh, Tou7 Le7-hong5 a-peh chiann3-chiann3 si7 kui3-jin5 bo5 tian-tan3, sio2-ti7 sia2 pun2-bun5 i2-keng si7 58 hoe3 lau7-lang5--a, chian5-chin3 kui2 kang khi3 Chhau2-soann kong-hng5 khoann3 eng-hoe e5 si5-chun7, poann3-lou7 tng7 tioh8 Le7-hong5 peh--a2, i i2-keng kau2-chap8 thong2--a, chhoa7 tioh8 lau7 khan-chhiu2, iu5-goan5 cheng-sin5 chiann5 ho2, toa7-kha-pou7 toa7-siann-kong, goan5-khi3 chap8-chiok, goan2 nng7 lang5 soah khoann3--khi2-lai5 penn5-penn5 lau7--a, si5-kan koe3 liau2 chin kin2, bak8-chiu nih--chit8-e7, sann-chap8 ni5 to7 koe3--khi3-a, u7-iann2 chin kam2-khai3 to7 tioh8. (chu3, `Chhau3-thau5-a2' it-su5 si7 hit si5-tai7 it-poann Tai5-oan5-lang5 tui3 Chiunn2 Kai3-chioh8 e5 chheng-hou, i e5 thau5, chhin-chhiunn7 koa-a2-hi3 `Chhau3-thau5-a2 Hong5-bu2-kong' [Beng5 Thai3-chou2], peng7 bo5 ki5-si7 chi i3, bok8-chian5 `Tiong-cheng3 ki3-liam7-tng5', Bin5-chin3-tong2 kio3 i `Chhau3-thau5-a2-bio7')."
        ],
        [
          "1977，民國66年年初，麗煌伯有一擺來看嘴齒e5噹中，真正好禮，講欲掣我去見杜聰明博士，互我「受寵若驚」，真正是歡喜甲袂顧e5，奚是三十冬前e5代誌，即嗎想起來宛那糖甘蜜甜哩，小弟噲凍拜訪著清朝人杜聰明博士，是我一生上介光彩e5代誌，伊做過台大醫學院8年e5院長，高雄醫學院10年e5院長，醫學界e5天霸王，「今之古人」嘛是「古之今人」，伊是咱佰年來e5關鍵仁物，真正做了有起叨著。",
          "1977, Bin5-kok 66 ni5 ni5-chhoe, Le7-hong5 peh u7 chit8 pai2 lai5 khoann3 chhui3-khi2 e5 tang-tiong, chin-chiann3 ho2-le2, kong2 beh chhoa7 goa2 khi3 kinn3 Tou7 Chhong-beng5 phok-su7, hou7 goa2 `siu7 thiong2 jiok8 keng', chin-chiann3 si7 hoann-hi2 kah be7 kou3--e5, he si7 sann-chap8 tang cheng5 e5 tai7-chi3, chit-ma2 siunn7--khi2-lai5 oan-na7 thng5-kam bit8-tinn lih, sio2-ti7 oe7-tang3 pai3-hong2 tioh8 Chheng-tiau5 lang5 Tou7 Chhong-beng5 phok-su7, si7 goa2 it-seng siong7-kai3 kong-chhai2 e5 tai7-chi3, i cho3 koe3 Tai5-tai7 I-hak8-inn7 8 ni5 e5 inn7-tiunn2, Ko-hiong5 I-hak8-inn7 10 ni5 e5 inn7-tiunn2, i-hak8-kai3 e5 thian-pa3-ong5, `kim chi kou2-jin5' ma7 si7 `kou2 chi kim-jin5', i si7 lan2 pah ni5 lai5 e5 koan-kian3 jin5-but8, chin-chiann3 cho3 liau2 u7 khi2 to7 tioh8."
        ],
        [
          "叨安呢，民國66年四月尾，麗煌伯仔掣我去拜訪聰明仙，彼年我28歲，聰明仙85歲，我小弟仁生噹中特殊e5體驗，早起十點捅呤，麗煌伯仔叨到位矣，去隔壁買一盒雞卵糕做等路，自那佮麗煌伯仔，坐計程車駛對台北彼方面去，伯仔仝款聲頭飽元氣充足，客氣臹有禮數，以兄弟之禮肖款待，害我真歹勢，真有咱台灣人舊時仁格者e5客氣款勢，伊e5年歲來講，做我e5老父猶有偆咧，按怎對我迮好禮，人e5修養叨歹講lih，互我內心再三感謝勞力安呢。",
          "To7 an2-ne, Bin5-kok 66 ni5 si3 goeh8-boe2, Le7-hong5 peh--a2 chhoa7 goa2 khi3 pai3-hong2 Chhong-beng5 sian, hit ni5 goa2 28 hoe3, Chhong-beng5 sian 85 hoe3, goa2 sio2-ti7 jin5-seng tang-tiong tek8-su5 e5 the2-giam7, chai2-khi2 chap8 tiam2 thong2 nih, Le7-hong5 peh--a2 to7 kau3-ui7--a, khi3 keh-piah be2 chit8 ap8 ke-nng7-ko cho3 tan2-lou7, chu7 na2 kap Le7-hong5 peh--a2, che7 ke3-theng5-chhia sai2 tui3 Tai5-pak hit hong-bin7 khi3, peh--a2 kang7-khoan2 siann-thau5 pa2 goan5-khi3 chhiong-chiok, kheh-khi3 chiann5 u7 le2-sou3, i2 hiann-ti7 chi le2 sio-khoan2-thai7, hai7 goa2 chin phainn2-se3, chin u7 lan2 Tai5-oan5-lang5 ku7-si5 jin5-keh-chia2 e5 kheh-khi3 khoan2-si3, i e5 ni5-hoe3 lai5 kong2, cho3 goa2 e5 lau7-pe7 iau2 u7 chhun--leh, an2-choann2 tui3 goa2 chiah ho2-le2, lang5 e5 siu-iong2 to7 phainn2 kong2 lih, hou7 goa2 lai7-sim chai3-sam kam2-sia7 lou2-lat8 an2-ne."
        ],
        [
          "無外久中間，車駛到林森北路六十×巷仔口，貳樓安呢，結局e5瞬呤，氣氛真正特別，規間厝攏是書冊，書架仔一排一排，暗暗懸懸，強欲袂thang3-kng安呢，另外倚壁角，囥一箱一箱e5象骨化石，聽兮講逶台南左鎮外集來e5，規厝全書，真正博士無咧做假e5！即个代誌互我印象臹深，互我三十年後夯筆寫稿，猶感到真奇巧，唉！人奚氣氛叨讚lih，博士今年（2006）若活稠e5，叨114歲矣，三十冬前e5代誌，佮昨ng仝款。",
          "Bo5 goa7 ku2 tiong-kan, chhia sai2 kau3 Lim5-som Pak-lou7 lak8-chap8 × hang7-a2-khau2, ji7 lau5 an2-ne, kiat-kiok8 e5 sut-leng5, khi3-hun chin-chiann3 tek8-piat8, kui keng chhu3 long2 si7 chu-chheh, chu-ke3-a2 chit8 pai5 chit8 pai5, am3-am3 koan5-koan5, kiong5-beh be7 thang3-kng an2-ne, leng7-goa7 oa2 piah-kak, khng3 chit8 siunn chit8 siunn e5 chhiunn7-kut hoa3-chioh8, thiann e5 kong2 ui3 Tai5-lam5 Cho2-tin3 goa7-chip8 lai5--e5, kui chhu3 choan5 chu, chin-chiann3 phok-su7 bo5 leh cho3 ke2--e5! Chit e5 tai7-chi3 hou7 goa2 in3-siong2 chiann5 chhim, hou7 goa2 sann-chap8 ni5 au7 giah8 pit sia2 ko2, iau2 kam2-kak chin ki5-kha2, aih! Lang5 he khi3-hun to7 chan3 lih, phok-su7 kin-ni5 (2006) na7 oah8 tiau5--e5, to7 114 hoe3--a, sann-chap8 tang cheng5 e5 tai7-chi3, kap cha-ng kang7-khoan2."
        ],
        [
          "博士坐佇左爿偎壁e5所在，桌仔舊舊也，彼年伊85歲，猶「坐擁書城」宛那幸福，博士e5面chhiunn親象清水祖師，瘦瘦長長，精神臹好，對我即位「不速之客」滿面笑容來迎接，麗煌伯仔先開嘴「叔仔，淑女仔尹外孫元興仔，宛那咱台大卒業e5齒科仙，真誠意欲拜訪，逐傢坐坐e5，歡喜一下。」",
          "Phok-su7 che7 ti7 cho2-peng5 oa2 piah e5 sou2-chai7, toh-a2 ku7-ku7--a, hit ni5 i 85 hoe3, iau2 `che7 iong2 chu-siann5' oan-na7 heng7-hok, phok-su7 e5 bin7-chhiunn chhin-chhiunn7 Chheng-chui2 Chou2-su, san2-san2 tng5-tng5, cheng-sin5 chiann5 ho2, tui3 goa2 chit ui7 `put-sok chi kheh' moa2-bin7 chhio3-iong5 lai5 geng5-chiap, Le7-hong5 peh--a2 seng khui-chhui3 `Chek--a2, Siok-lu2--a2 in goa7-sun Goan5-heng--a2, oan-na7 lan2 Tai5-tai7 chut-giap8 e5 khi2-kho sian, chin seng5-i3 beh pai3-hong2, tak8-ke che7-che7--e5, hoann-hi2--chit8-e7.'"
        ],
        [
          "「好，坐，坐，呾淑女仔是古早巴拉卡所在e5好厝邊，七八十年e5好朋友，噢，尹外孫迮尼大漢矣，恭喜啊，台大卒業實在無簡單安呢，即嗎佇佗咧服務？」",
          "`Ho2, che7, che7, tann Siok-lu2--a2 si7 kou2-cha2 Pa-la-khah sou2-chai7 e5 ho2-chhu3-pinn, chhit peh-chap8 ni5 e5 ho2-peng5-iu2, ouh, in goa7-sun chiah-nih toa7-han3--a, kiong-hi2--a, Tai5-tai7 chut-giap8 sit8-chai7 bo5 kan2-tan an2-ne, chit-ma2 ti7 to2 leh hok8-bu7?'"
        ],
        [
          "「家己佇新北投山腳彼角勢開一間齒科店，罔渡罔渡爾，才映望先進多多指教安呢！」彼時淑女仔已經過身四年矣，佇博士面前，我歹勢提起。",
          "`Ka-ti7 ti7 Sin-pak-tau5 soann-kha hit kak-si3 khui chit8 keng khi2-kho-tiam3, bong2 tou7 bong2 tou7 nia5, chiah ng3-bang7 sian-chin3 to-to chi2-kau3 an2-ne!' Hit-si5 Siok-lu2--a2 i2-keng koe3-sin si3 ni5--a, ti7 phok-su7 bin7-cheng5, goa2 phainn2-se3 the5-khi2."
        ],
        [
          "博士e5言談，泉州腔真重，伊佮阮阿舅e5腔口仝款，所以無形中感覺真親切，博士講真贅古早北新庄舊厝，巴拉卡所在e5故事，感覺「時光倒流佰年」真心適叨著，順續我有給博士感謝尹侍大人，佇阮外媽上介乏搭艱苦e5時拵，給伊幫助，致最大e5謝意安呢，博士講，侍大人本晟叨拜佛善心，寬大慈悲，幫贊茲厝邊頭尾，是無到佗位去啦，哎！頭傢大人德大量，絕對噲大葩尾旺廣，代代出好囝孫。",
          "Phok-su7 e5 gian5-tam5, Choann5-chiu-khiunn chin tang7, i kap goan2 a-ku7 e5 khiunn-khau2 kang7-khoan2, sou2-i2 bu5-heng5 tiong kam2-kak chin chhin-chhiat, phok-su7 kong2 chin che7 kou2-cha2 Pak-sin-chng ku7-chhu3, Pa-la-khah sou2-chai7 e5 kou3-su7, kam2-kak `si5-kong to3-liu5 pah-ni5' chin sim-sek to7 tioh8, sun7-soa3 goa2 u7 ka7 phok-su7 kam2-sia7 in si7-toa7-lang5, ti7 goan2 goa7-ma2 siong7-kai3 hoat-tah kan-khou2 e5 si5-chun7, ka7 i pang-chou7, ti3 choe3-toa7 e5 sia7-i3 an2-ne, phok-su7 kong2, si7-toa7-lang5 pun2-chiann5 to7 pai3 put8 sian7-sim, khoan-tai7 chu5-pi, pang-chan7 chia chhu3-pinn thau5-boe2, si7 bo5 kau3 to2-ui7 khi3--lah, aih! Thau5-ke tai7-jin5 tek tai7-liong7, choat8-tui3 oe7 toa7 pha boe2 ong7-kong2, te7-te7 chhut ho2 kiann2-sun."
        ],
        [
          "落尾甡，我有請教有關伊少年時拵欲莿袁世凱e5故事，佮二二八險兮見祖公e5代誌，另外白色恐怖時醫療同仁遇害e5內幕，最後佮臭頭仔袂hah8，門扇板咧逗袂峇，暗然離開官場，嘛是博士即氏人過四个朝代，種種心苦病疼e5空縫，嗯著挖挖出來，互我這少年人稍鼻芳咧。",
          "Lou7-boe2-sinn, goa2 u7 chheng2-kau3 iu2-koan i siau3-lian5 si5-chun7 beh thai5 Goan5 Se3-khai2 e5 kou3-su7, kap ji7-ji7-pat hiam2-a2 kinn3 chou2-kong e5 tai7-chi3, leng7-goa7 peh8-sek khiong2-pou3 si5 i-liau5 tong5-jin5 gu7-hai7 e5 loe7-bou7, choe3-au7 kap Chhau3-thau5-a2 be7 hah8, mng5-sinn3-pan2 leh tau3 be7 hah8, am3-jian5 li7-khui koann-tiunn5, ma7 si7 phok-su7 chit-si3-lang5 koe3 si3 e5 tiau5-te7, chiong2-chiong2 sim-khou2 penn7-thiann3 e5 khang-phang7, m7-tioh8 iah-iah--chhut-lai5, hou7 goa2 che siau3-lian5-lang5 sio phinn7-phang--leh."
        ],
        [
          "毋閣博士，無噯講即方面e5代誌，拍算是卡敏感e5款，抑是無噯閣再擸起卡早e5傷悲，伊 四兩 撥千斤「顧左右而言他」，講對仈位去，即个時拵，我心肝頭一拵e5絞滾，感覺真歹勢，也叨少年人毋捌代誌，小弟是氏細，是人客爾，不 應該佇 博士e5面頭前，探查人e5心酸佮艱苦，害人「無話無句歹應付」，真失禮叨著，所以佇十秒鐘內，馬上改變話題，講一寡「無關痛癢」e5客套話，抑是生活上e5闌冊代誌，安呢氣氛又閣熱場，佇麗煌伯仔逗講好話以上，逐傢歡歡喜喜，笑咪咪，客客氣氣來完成拜訪安呢甡。這是三十年前e5代誌矣，簡那三工前仝款，才咧怨嘆講，時間實在過了真緊，燃眉汝著囝孫滿堂，食老袂哺塗豆矣！彼擺e5拜訪，真拍損，無紮翕相機，失去佮「前清遺老」博士仙共影e5機會！",
          "M7-koh phok-su7, bo5-ai3 kong2 chit hong-bin7 e5 tai7-chi3, phah-sng3 si7 khah bin2-kam2 e5 khoan2, iah si7 bo5-ai3 koh-chai3 la7 khi2 khah cha2 e5 siong-pi, i si3 niu2 poah chhian-kin `kou3 cho2-iu7 ji5 gian5 tha', kong2 tui3 pat8-ui7 khi3, chit e5 si5-chun7, goa2 sim-koann-thau5 chit8-chun7 e5 ka2-kun2, kam2-kak chin phainn2-se3, ia7 to7 siau3-lian5-lang5 m7 bat tai7-chi3, sio2-ti7 si7 si7-se3, si7 lang5-kheh nia5, put eng-kai ti7 phok-su7 e5 bin7-thau5-cheng5, tham3-cha lang5 e5 sim-sng kap kan-khou2, hai7 lang5 `bo5 oe7 bo5 ku3 phainn2 eng3-hu3', chin sit-le2 to7 tioh8, sou2-i2 ti7 chap8 bio2-cheng lai7, ma2-siong7 kai2-pian3 oe7-te5, kong2 chit8-koa2 `bu5 koan thong3-iong2' e5 kheh-tho3-oe7, iah si7 seng-oah8 siong7 e5 lan5-chheh tai7-chi3, an2-ne khi3-hun iu7-koh jiat8-tiunn5, ti7 Le7-hong5 peh--a2 tau3 kong2 ho2-oe7 i2-siong7, tak8-ke hoann-hoann hi2-hi2, chhio3-bi-bi, kheh-kheh-khi3-khi3 lai5 oan5-seng5 pai3-hong2 an2-ne-sinn. Che si7 sann-chap8 ni5 cheng5 e5 tai7-chi3--a, ka2-na2 sann kang cheng5 kang7-khoan2, chiah leh oan3-than3 kong2, si5-kan sit8-chai7 koe3 liau2 chin kin2, liam5-mi li2 tioh8 kiann2-sun moa2-tng5, chiah8 lau7 be7 pou7 thou5-tau7--a! Hit pai2 e5 pai3-hong2, chin phah-sng2, bo5 chah hip-siong7-ki, sit-khi3 kap `chian Chheng ui5-lo2' phok-su7 sian kang7-iann2 e5 ki-hoe7!"
        ],
        [
          "所以講，這叨是仁生e5經驗，少年人真正互汝袂鐵齒e5，做人隨時攏噯有「急智生變」付環境e5步數，抑無汝叨乏甲無甡張，真正互人看袂起，彼時才二十外歲爾爾，佳哉應付有著縫，場面掠了有在安呢，卡袂對麗煌伯失禮，無論閣卡按怎講，咱歹勢躇博士面前，挑工講二二八，臭頭仔袂hah8，脫黨…… 茲敏感e5話題咱噯考慮仈人e5立場。也叨(一)小弟佮博士仙，「素不相識」，一聲叨莿棘人e5敏感，去拐著人e5筋，人「毋知熊抑虎」，是著無義務印汝。(二)博士佮淑女仔熟悉，並無佮我熟悉，差二代人，拜託e5。(三)博士朋友真贅，贅到無地算，無論財富地位相差真遠，汝老黃兮算幾分e5螺絲啊。(四)茲敏感e5代誌，事先稍問麗煌伯仔，叨噲知影八九分矣，何必叨踅一遴圓箍仔，踮博士面頭前咧為難？逐傢加艱苦e5！",
          "Sou2-i2 kong2, che to7 si7 jin5-seng e5 keng-giam7, siau3-lian5-lang5 chin-chiann3 hou7 li2 be7 thih-khi2--e5, cho3 lang5 sui5-si5 long2 ai3 u7 `kip ti3 seng pian3' hu3 khoan5-keng2 e5 pou7-sou3, iah bo5 li2 to7 hoat-kak bo5 senn-tiunn, chin-chiann3 hou7 lang5 khoann3 be7 khi2, hit si5 chiah ji7-chap8 goa7 hoe3 nia7-nia7, ka-chai3 eng3-hu3 u7 tioh8 phang7, tiunn5-bin7 liah8 liau2 u7 chai7 an2-ne, khah be7 tui3 Le7-hong5 peh sit-le2, bo5-lun7 koh-khah an2-choann2 kong2, lan2 phainn2-se3 tng7 phok-su7 bin7-cheng5, thiau-kang kong2 ji7-ji7-pat, Chhau3-thau5-a2 be7 hah8, thoat-tong2 ...... chiah bin2-kam2 e5 oe7-te5 lan2 ai3 kho2-lu7 pat8-lang5 e5 lip8-tiunn5. ia7 to7 (it) sio2-ti7 kap phok-su7 sian, `sou3 put siong-sek', chit8-siann to7 chhi3-chhak8 lang5 e5 bin2-kam2, khi3 koai2 tioh8 lang5 e5 kin, lang5 `m7 chai him5 iah hou2', si7 tioh8 bo5 gi7-bu7 in3 li2. (Ji7) phok-su7 kap Siok-lu2--a2 sek8-sai7, peng7 bo5 kap goa2 sek8-sai7, chha nng7 te7 lang5, pai3-thok--e5. (Sann) phok-su7 peng5-iu2 chin che7, che7 kau3 bo5 te3 sng3, bo5-lun7 chai5-hu3 te7-ui7 siong-chha chin hng7, li2 lau2-ng5--e5 sng3 kui2 hun e5 lou5-si ah. (Si3) chiah bin2-kam2 e5 tai7-chi3, su7-sian sio mng7 Le7-hong5 peh--a2, to7 oe7 chai-iann2 peh kau2 hun--a, ho5-pit to7 seh8 chit8 lin3 inn5-khou-a2, tiam3 phok-su7 bin7-thau5-cheng5 leh ui5-lan5? tak8-ke ke kan-khou2--e5!"
        ],
        [
          "……所以講自安呢了後，小弟對拜訪名人e5代誌，攏真注意真細膩。",
          "...... sou2-i2 kong2 chu7 an2-ne liau2-au7, sio2-ti7 tui3 pai3-hong2 beng5-jin5 e5 tai7-chi3, long2 chin chu3-i3 chin se3-ji7."
        ],
        [
          "(5) 杜聰明博士e5故事，伊上介心適e5所在，叨是伊e5背景按怎？意思叨是講尹老父杜日鳳，是毋是有受著環境e5影響。來決定杜聰明e5前途？主要e5鋩角叨是「伊是滬尾人」，講卡詳細e5，「伊拄好是日本人tann2來時e5滬尾人」，伊若毋是滬尾人，叨絕對無後來e5大成就，伊若毋是甡佇日本人tann2占台灣e5時拵，嘛是無法度旺廣，伊若毋是有老父杜日鳳e5傢伙，嘛是無法度，伊若是無老父佮大兄e5智慧，嘛是無法度，……這一切攏是天公伯仔咧安排，彼時拵，滬尾是全台員上大e5出入港口，伊代表國際文化e5 khampang，致使講杜日鳳有法度踏著時機，全力來培養主聰明求功名安呢，人咧講「天時（日本仔強勢文化），地利（滬尾港全台第一致蔭著），人和（有錢）」三項僬到，即棚戲才搬噲落去。",
          "(5) Tou7 Chhong-beng5 phok-su7 e5 kou3-su7, i siong7-kai3 sim-sek e5 sou2-chai7, to7 si7 i e5 poe7-keng2 an2-choann2? I3-su3 to7 si7 kong2 in lau7-pe7 Tou7 Jit8-hong7, si7 m7 si7 u7 siu7 tioh8 khoan5-keng2 e5 eng2-hiong2. Lai5 koat-teng7 Tou7 Chhong-beng5 e5 chian5-tou5? Chu2-iau3 e5 me5-kak to7 si7 `i si7 Hou7-boe2 lang5', kong2 khah siong5-se3--e5, `i tu2-ho2 si7 Jit8-pun2 lang5 tann2 lai5 si5 e5 Hou7-boe2 lang5', i na7 m7 si7 Hou7-boe2 lang5, to7 choat8-tui3 bo5 au7-lai5 e5 toa7 seng5-chiu7, i na7 m7 si7 senn ti7 Jit8-pun2 lang5 tann2 chiam3 Tai5-oan5 e5 si5-chun7, ma7 si7 bo5 hoat-tou7 ong7-kong2, i na7 m7 si7 u7 lau7-pe7 Tou7 Jit8-hong7 e5 ke-si, ma7 si7 bo5 hoat-tou7, i na7 si7 bo5 lau7-pe7 kap toa7-hiann e5 ti3-hui7, ma7 si7 bo5 hoat-tou7, ...... che it-chhe3 long2 si7 thinn-kong-peh--a2 leh an-pai5, hit si5-chun7, Hou7-boe2 si7 choan5 Tai5-oan5 siong7 toa7 e5 chhut-jip8 kang2-khau2, i tai7-piau2 kok-che3 bun5-hoa3 e5 khampang, ti3-su2 kong2 Tou7 Jit8-hong7 u7 hoat-tou7 tah8 tioh8 si5-ki, choan5-lek8 lai5 poe5-iong2 chu2 chhong-beng5 kiu5 kong-beng5 an2-ne, lang5 leh kong2 `thian-si5 (Jit8-pun2-a2 kiong5-se3 bun5-hoa3), te7-li7 (Hou7-boe2-kang2 choan5 tai5 te7-it ti3-im3--tioh8), jin5-ho5 (u7-chinn5)' sann hang7 chiau5 kau3, chit penn5 hi3 chiah poann oe7 loh8--khi3."
        ]
      ],
      "篇名": "台北杜聰明第一章"
    }
  ]
}
