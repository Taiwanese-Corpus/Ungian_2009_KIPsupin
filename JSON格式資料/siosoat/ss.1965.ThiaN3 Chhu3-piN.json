{
  "作者": "李佳惠",
  "出版年": "1965",
  "出版者": "台灣教會公報社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "這個故事是發生ti7本省e5南部，一個小小e5鄉村。Ti7這個鄉村e5西爿有一間無真大e5國民學校。Ti7學校內e5 5年級中，有一班攏是女生；因為an2-ni，所以校長派一個女e5少年老師擔任。全班e5學生ti7這個活潑e5女老師領導下，攏真認真，koh快樂teh學習。",
          "Chit e5 kou3-su7 si7 hoat-seng ti7 pun2-seng2 e5 lam5-pou7, chit8 e5 sio2-sio2 e5 hiong-chhoan. Ti7 chit e5 hiong-chhoan e5 sai-peng5 u7 chit8 keng bo5 chin toa7 e5 Kok-bin5 hak8-hau7. Ti7 hak8-hau7 lai7 e5 5 ni5 kip tiong, u7 chit8 pan long2 si7 lu2-seng; in-ui7 an2-ni, sou2-i2 hau7-tiuN2 phai3 chit8 e5 lu2 e5 siau3-lian5 lau7-su tam-jim7. Choan5-pan e5 hak8-seng ti7 chit e5 hoat8-phoat e5 lu2 lau7-su leng2-to7 ha7, long2 chin jin7-chin, koh khoai3-lok8 teh hak8-sip8."
        ],
        [
          "M7-ku2全班e5學生中，有一位小朋友名叫做劉美英。伊e5性格有小可特別。伊生做瘦 koh矮細，逐日攏恬恬，真罕得講話。也ti7伊e5面常常帶著一種憂容，真罕得看著伊一時e5笑容。",
          "M7-ku2 choan5-pan e5 hak8-seng tiong, u7 chit8 ui7 sio2 peng5-iu2 mia5 kio3-choe3 Lau5 Bi2-eng. I e5 seng3-keh u7 sio2-khoa2 tek8-piat8. I siN-choe3 san2 koh oe2-soe3, tak8 jit8 long2 tiam7-tiam7, chin han2-tit kong2-oe7. Ia7 ti7 i e5 bin7 siong5-siong5 toa3 tioh8 chit8 chiong2 iu-iong5, chin han2-tit khoaN3 tioh8 i chit8 si5 e5 chhio3-iong5."
        ],
        [
          "逐日ti7下課e5時，學生攏走去草場 thit-tho5；總是伊攏家己靜靜坐ti7教室teh看冊。攏無想beh kap伊e5同學出去跳索仔抑是thit-tho5球。",
          "Tak8 jit8 ti7 ha7-kho3 e5 si5, hak8-seng long2 chau2 khi3 chhau2-tiuN5 thit-tho5; chong2-si7 i long2 ka-ki7 cheng7-cheng7 che7 ti7 kau3-sek teh khoaN3 chheh. Long2 bo5 siuN7 beh kap i e5 tong5-oh8 chhut khi3 thiau3 soh-a2 a2 si7 thit-tho5 kiu5."
        ],
        [
          "今因為學校e5規定，學生ti7中晝boe7用tit轉去厝食飯，攏著chah便當。所以美英猶原著chah飯去學校食。M7-ku2每擺食中晝頓e5時，伊攏家己一人bih ti7教室e5邊仔，頭aN3-aN3真緊就食飽。",
          "TaN in-ui7 hak8-hau7 e5 kui-teng7, hak8-seng ti7 tiong-tau3 boe7 eng7-tit tng2 khi3 chhu3 chiah8-png7, long2 tioh8 chah pian7-tong. Sou2-i2 Bi2-eng iu5-goan5 tioh8 chah png7 khi3 hak8-hau7 chiah8. M7-ku2 mui2 pai2 chiah8 tiong-tau3-tng3 e5 si5, i long2 ka-ki7 chit8 lang5 bih ti7 kau3-sek e5 piN-a2, thau5 aN3-aN3 chin kin2 chiu7 chiah8 pa2."
        ],
        [
          "因為an2-ni，全班e5同學攏真奇怪，無人知伊便當內所chah--e5是甚物？是白米飯，抑是蕃藷簽？每擺食飯e5時，有e5 同學攏假beh lim茶，刁故意行tui3 伊e5 身邊過，beh偷看伊便當內所chah e5是甚物？總是美英見若看著有同學來，伊就趕緊將便當蓋起來，坐teh m7食飯。真濟同學看著an2-ni，攏真受氣，講伊是怪人。",
          "In-ui7 an2-ni, choan5-pan e5 tong5-oh8 long2 chin ki5-koai3, bo5 lang5 chai i pian7-tong lai7 sou2 chah--e5 si7 sim2-mih8?  Si7 peh8-bi2 png7, a2 si7 han-chu5-chhiam?  Mui2 pai2 chiah8-png7 e5 si5, u7 e5 tong5-oh8 long2 ke2 beh lim te5, tiau5-kou3-i3 kiaN5 tui3 i e5 sin-piN ke3, beh thau khoaN3 i pian7-tong lai7 sou2 chah e5 si7 sim2-mih8?  Chong2-si7 Bi2-eng kiN3-na7 khoaN3 tioh8 u7 tong5-oh8 lai5, i chiu7 koaN2-kin2 chiong pian7-tong kham3--khi2-lai5, che7 teh m7 chiah8-png7. Chin choe7 tong5-oh8 khoaN3 tioh8 an2-ni, long2 chin siu7-khi3, kong2 i si7 koai3-lang5."
        ],
        [
          "美英對ti7同學所hou7伊e5侮辱，攏用忍耐來對付，連一句話都無beh kap 人辯論。有e5同學看著an2-ni，煞「軟塗深掘」，愈罵愈厲害。",
          "Bi2-eng tui3 ti7 tong5-oh8 sou2 hou7 i e5 bu2-jiok8, long2 eng7 jim2-nai7 lai5 tui3-hu3, lian5 chit8 ku3 oe7 to bo5 beh kap lang5 pian7-lun7. U7 e5 tong5-oh8 khoaN3 tioh8 an2-ni, soa3 “Nng2 thou5 chhim-kut8”, ju2 me7 ju2 li7-hai7."
        ],
        [
          "但是ti7全班同學中，有另外一位同學，伊e5名叫做邱素霞。伊是一個主日學e5 學生，逐擺若看著有人teh罵美英小朋友 e5時，心內攏真艱苦。伊常常想：美英一定有甚物艱苦e5所在，boe7 thang 將便當hou7 別人看。所以伊決心講：假使美英有甚物困難，我真願意幫贊伊。",
          "Tan7-si7 ti7 choan5-pan tong5-oh8 tiong, u7 leng7-goa7 chit8 ui7 tong5-oh8, i e5 mia5 kio3-choe3 Khu Sou3-ha5. I si7 chit8 e5 Chu2-jit8-oh8 e5 hak8-seng, tak8 pai2 na7 khoaN3 tioh8 u7 lang5 teh me7 Bi2-eng sio2 peng5-iu2 e5 si5, sim-lai7 long2 chin kan-khou2. I siong5-siong5 siuN7: Bi2-eng it-teng7 u7 sim2-mih8 kan-khou2 e5 sou2-chai7, boe7 thang chiong pian7-tong hou7 pat8 lang5 khoaN3. Sou2-i2 i koat-sim kong2: Ka2-su2 Bi2-eng u7 sim2-mih8 khun3-lan5, goa2 chin goan7-i3 pang-chan7 i."
        ],
        [
          "Ti7一個拜5 e5第4節，體育課，邱素霞因為腳痛，所以老師派伊顧教室。全班同學攏出去，教室只有邱素霞一人na7-tiaN7。Hit時伊想起美英e5便當，所以伊趕緊行倚去美英e5桌仔。Tui3桌仔底將美英 e5便當提出來，扑開一下看，內面攏是烏蕃藷簽。Tui3 an2-ni 素霞才知美英食飯m7 hou7人看e5原因。不知不覺中，素霞流出同情e5目屎。",
          "Ti7 chit8 e5 pai3 5 e5 te7 4 chiat, The2-iok8 kho3, Khu Sou3-ha5 in-ui7 kha thiaN3, sou2-i2 lau7-su phai3 i kou3 kau3-sek. Choan5-pan tong5-oh8 long2 chhut--khi3, kau3-sek chi2-u7 Khu Sou3-ha5 chit8 lang5 na7-tiaN7. Hit si5 i siuN7 khi2 Bi2-eng e5 pian7-tong, sou2-i2 i koaN2-kin2 kiaN5 oa2 khi3 Bi2-eng e5 toh-a2. Tui3 toh-a2 te2 chiong Bi2-eng e5 pian7-tong theh8--chhut-lai5, phah khui chit8-e7 khoaN3, lai7-bin7 long2 si7 ou han-chu5-chhiam. Tui3 an2-ni Sou3-ha5 chiah chai Bi2-eng chiah8 png7 m7 hou7 lang5 khoaN3 e5 goan5-in. Put-ti put-kak tiong, Sou3-ha5 lau5 chhut tong5-cheng5 e5 bak8-sai2."
        ],
        [
          "Hit日放學，素霞轉去厝，就將美英同學e5代誌ka7伊e5媽媽講，向望有辦法 thang幫贊美英。最後in決定tui3明仔再起，素霞逐日攏加chah一個便當thang hou7美英。",
          "Hit jit8 pang3-oh8, Sou3-ha5 tng2 khi3 chhu3, chiu7 chiong Bi2-eng tong5-oh8 e5 tai7-chi3 ka7 i e5 ma-ma kong2, ng3-bang7 u7 pan7-hoat thang pang-chan7 Bi2-eng. Choe3-au7 in koat-teng7 tui3 bin5-a2-chai3 khi2, Sou3-ha5 tak8 jit8 long2 ke chah chit8 e5 pian7-tong thang hou7 Bi2-eng."
        ],
        [
          "隔日，素霞比伊普通時較早去學校，看同學攏iau2未來e5時，暗靜將便當he7 ti7美英e5桌仔內。",
          "Keh jit8, Sou3-ha5 pi2 i phou2-thong si5 khah cha2 khi3 hak8-hau7, khoaN3 tong5-oh8 long2 iau2-be7 lai5 e5 si5, am3-chiN7 chiong pian7-tong he7 ti7 Bi2-eng e5 toh-a2-lai7."
        ],
        [
          "到hit中晝beh食飯e5時，美英伸手入桌仔內提便當e5時，才發覺著加一個chhiN-chhau e5便當。伊感覺著真gong5-ngiah8，所以伊用好奇e5目珠看全班e5同學，伊看boe7出甚物人hou7伊，因為逐家攏aN3頭teh食飯。對ti7 an2-ni 煞m7敢食，猶原he7 ti7桌仔內。",
          "Kau3 hit tiong-tau3 beh chiah8 png7 e5 si5, Bi2-eng chhun chhiu2 jip8 toh-a2-lai7 theh8 pian7-tong e5 si5, chiah hoat-kak tioh8 ke chit8 e5 chhiN-chhau e5 pian7-tong. I kam2-kak tioh8 chin gong5-ngiah8, sou2-i2 i eng7 honn3-ki5 e5 bak8-chiu khoaN3 choan5-pan e5 tong5-oh8, i khoaN3 boe7 chhut sim2-mih8 lang5 hou7 i, in-ui7 tai7-ke long2 aN3-thau5 teh chiah8 png7. Tui3 ti7 an2-ni soa3 m7 kaN2 chiah8, iu5-goan5 he7 ti7 toh-a2-lai7."
        ],
        [
          "Hit時坐ti7 伊後面排e5素霞看著就真著急，因為che是伊誠心誠意beh幫贊美英，總是伊m7敢接受。當時素霞也m7敢ti7眾人面前ka7美英講，驚了傷著伊e5自尊心。",
          "Hit si5 che7 ti7 i au7-bin7 pai5 e5 Sou3-ha5 khoaN3 tioh8 chiu7 chin tioh8-kip, in-ui7 che si7 i seng5-sim seng5-i3 beh pang-chan7 Bi2-eng, chong2-si7 i m7 kaN2 chiap-siu7. Tong-si5 Sou3-ha5 ia7 m7 kaN2 ti7 cheng3-lang5 bin7-cheng5 ka7 Bi2-eng kong2, kiaN-liau2 siong tioh8 i e5 chu7-chun sim."
        ],
        [
          "到 hit 日beh放學，素霞才寫一張紙條仔hou7 美英，ai3伊小等teh。美英看這張紙條了後，才知原來中晝hit個便當是常常招伊去主日學e5素霞he7--e5。伊提著hit張紙非常e5感激！Boe7禁tit續流出一滴一滴e5目屎。",
          "Kau3 hit jit8 beh pang3-oh8, Sou3-ha5 chiah sia2 chit8 tiuN choa2-tiau5-a2 hou7 Bi2-eng, ai3 i sio2 tan2 teh. Bi2-eng khoaN3 chit tiuN choa2-tiau5 liau2-au7, chiah chai goan5-lai5 tiong-tau3 hit e5 pian7-tong si7 siong5-siong5 chio i khi3 Chu2-jit8-oh8 e5 Sou3-ha5 he7--e5. I theh8 tioh8 hit tiuN choa2 hui-siong5 e5 kam2-kek!  Boe7 kim3-tit soa3 lau5 chhut chit8 tih chit8 tih e5 bak8-sai2."
        ],
        [
          "素霞看著an2-ni，趕緊行倚來安慰美英，請美英接受伊e5幫贊，也真願意做伊e5朋友，絕對無將秘密公開。Tui3 hit日起，in攏真快樂koh真認真ti7學校讀冊，也常常做tin7去赴主日學。",
          "Sou3-ha5 khoaN3 tioh8 an2-ni, koaN2-kin2 kiaN5 oa2 lai5 an-ui3 Bi2-eng, chhiaN2 Bi2-eng chiap-siu7 i e5 pang-chan7, ia7 chin goan7-i3 choe3 i e5 peng5-iu2, choat8-tui3 bo5 chiong pi3-bit8 kong-khai. Tui3 hit jit8 khi2, in long2 chin khoai3-lok8 koh chin jin7-chin ti7 hak8-hau7 thak8-chheh, ia7 siong5-siong5 choe3-tin7 khi3 hu3 Chu2-jit8-oh8."
        ]
      ],
      "篇名": "Thiann3 tshu3-pinn"
    }
  ]
}
