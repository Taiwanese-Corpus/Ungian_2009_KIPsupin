{
  "作者": "丁榮林",
  "出版年": "1966",
  "出版者": "台灣教會公報社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "1、好消息。",
          "1. Ho2 siau-sit."
        ],
        [
          "我忽然ti7報紙看著一個好消息，非常e5歡喜，即時將hit張報紙用走e5提來到禮拜堂beh報林牧師。",
          "Goa2 hut-jian5 ti7 po3-choa2 khoaN3 tioh8 chit8 e5 ho2 siau-sit, hui-siong5 e5 hoaN-hi2, chek-si5 chiong hit tiuN po3-choa2 eng7 chau2--e5 theh8 lai5 kau3 le2-pai3-tng5 beh po3 Lim5 Bok8-su."
        ],
        [
          "「牧師，牧師！我已經有頭路lah。」",
          "“Bok8-su, bok8-su! goa2 i2-keng u7 thau5-lou7 lah.”"
        ],
        [
          "「有影！An2-choaN2得著？」",
          "“U7-iaN2! An2-choaN2 tit--tioh8?”"
        ],
        [
          "「你看這張報紙所刊e5，tu2-tu2是我這幾年來逐日teh夢想e5 條件。林牧師將hit張報紙提起來看，急徵業務員啟事：「正大化工有限公司，為著beh擴張業務，beh招募業務員10名，待遇每月2000箍以上，若是初中畢業程度，有意應徵者請寄履歷書附限時郵票寄來台南郵箱3856號，業務處收。若審查合格即通知面洽。」",
          "“Li2 khoaN3 chit tiuN po3-choa2 sou2 khan e5,tu2-tu2 si7 goa2 chit kui2 ni5 lai5 tak8 jit8 teh bong7-siong2 e5 tiau5-kiaN7. Lim5 Bok8-su chiong hit tiuN po3-choa2 theh8 khi2 lai5 khoaN3, Kip-teng giap8-bu7-oan5 khe2-su7:“Cheng3-tai7 Hoa3-kang Iu2-han7 Kong-si, ui7 tioh8 beh khok-tiong giap8-bu7, beh chiau-bou7 giap8-bu7-oan5 10 mia5, thai7-gu7 mui2 geh8 2000 khou i2-siong7, na7 si7 Chhou-tiong pit-giap8 theng5-tou7, iu2 i3 eng3-teng chia2 chhiaN2 kia3 li2-lek8-su hu3 han7-si5 iu5-phio3 kia3 lai5 Tai5-lam5 iu5-siuN 3856 ho7, giap8-bu7-chhu3 siu. Na7 sim2-cha hap8-keh chek thong-ti bian7 hiap8.”"
        ],
        [
          "「我看這個啟事有淡薄giau5疑 e5所在，近來chhe7職業m7是hiah-nih簡單e5事，那裏有初中畢業會thang趁2000箍e5待遇？Che kiam2-chhai2是teh騙人也無的確。」「Che是公開刊ti7報紙，那會騙人e5理由？」我應。",
          "“Goa2 khoaN3 chit e5 khe2-su7 u7 tam7-poh8 giau5-gi5 e5 sou2-chai7, kun7-lai5 chhe7 chit-giap8 m7 si7 hiah-nih kan2-tan e5 su7, na2-li2 u7 chhou-tiong pit-giap8 oe7 thang than3 2000 khou e5 thai7-gu7? Che kiam2-chhai2 si7 teh phian3 lang5 ia7 bo5 tek-khak.” “Che si7 kong-khai khan ti7 po3-choa2, na2 oe7 phian3 lang5 e5 li2-iu5?”Goa2 in3."
        ],
        [
          "「文生，我想你m7-thang一心一意teh欣慕beh去市內食頭路，你雖然無職業，m7-ku2你有幾分田園，你若扑拚專心作穡，我看無較輸去市內chiah著，何況你e5父母已經年老，也無愛你離開in，tiam3厝好好奉待序大人，上帝一定會祝福你e5工作。」",
          "“Bun5-seng , goa2 siuN7 li2 m7-thang chit8-sim-chit8-i3 teh him-bou7 beh khi3 chhi7-lai7 chiah8 thau5-lou7, li2 sui-jian5 bo5 chit-giap8, m7-ku2 li2 u7 kui2 hun chhan5-hng5, li2 na7 phah-piaN3 choan-sim choh-sit, goa2 khoaN3 bo5 khah su khi3 chhi7-lai7 chiah tioh8, ho5-hong3 li2 e5 pe7-bu2 i2-keng ni5-lau7, ia7 bo5 ai3 li2 li7-khui in, tiam3 chhu3 ho2-ho2 hong7-thai7 si7-toa7 lang5, Siong7-te3 it-teng7 oe7 chiok-hok li2 e5 kang-chok.”"
        ],
        [
          "「我都是hou7阮老父chiah e5 m7成田園縛tiam3這個古井內chiah著淒慘；這個時代e5青年若boe7曉想莫bun3出去外面扑拚，tiam3 chia萬世boe7出頭天。」",
          "“Goa2 to si7 hou7 goan2 lau7-pe7 chiah e5 m7-chiaN5 chhan5-hng5 pak8 tiam3 chit e5 kou2-chiN2 lai7 chiah tioh8 chhiN-chham2; chit e5 si5-tai7 e5 chheng-lian5 na7 boe7-hiau2 siuN7 boh8 bun3 chhut khi3 goa7-bin7 phah-piaN3, tiam3 chia ban7-si3 boe7 chhut-thau5-thiN.”"
        ],
        [
          "「總是tiam3鄉村ma7有鄉村e5好，tiam3都市ma7有都市e5 bai2，無一定著攏ti7市內，你看咱教會e5呂長老、李執事，in kiam2 m7是tiam3山nih扑拚，經營田園，ma7是hou7上帝大祝福。也去市內e5人ma7有真濟轉來 teh叫苦連天。」",
          "“Chong2-si7 tiam3 hiong-chhoan ma7 u7 hiong-chhoan e5 ho2, tiam3 tou-chhi7 ma7 u7 tou-chhi7 e5 bai2, bo5 it-teng7 tioh8 long2 ti7 chhi7-lai7, li2 khoaN3 lan2 kau3-hoe7 e5 Lu7 TiuN2-lo2, Li2 Chip-su7, in kiam2 m7 si7 tiam3 soaN--nih phah-piaN3, keng-eng5 chhan5-hng5, ma7 si7 hou7 Siong7-te3 toa7 chiok-hok. Ia7 khi3 chhi7-lai7 e5 lang5 ma7 u7 chin choe7 tng2 lai5 teh kio3 khou2 lian5-thian.”"
        ],
        [
          "「無影ou5！若有頭路較講ma7 beh來去市內，你看吳長老、黃執事，in若無去市內，永遠都是teh kiah8鋤頭，koh看阿杉哥、福財兄，一下去市內，穿插攏紳士起來，以前e5草地song5味攏無去。」「M7-ku2有一項你m7知影，」林牧師講，「Chia e5人ti7 咱教會是真熱心服事上帝，禮拜赴聚會，做教會e5工非常扑拚，雖然生活無thang好，若是心靈真快樂teh過日，今ti7市內，照我所知，有真濟人e5信仰已經漸漸冷淡，甚至有e5已經離開上帝，無teh做禮拜lah，in boe7堪得受hia e5罪惡引誘，親像穆長老，茂祥兄…攏已經失去信心，變做魔鬼e5奴才lah。」",
          "“Bo5-iaN2 ou5! Na7 u7 thau5-lou7 khah kong2 ma7 beh lai5-khi3 chhi7-lai7, li2 khoaN3 Gou5 TiuN2-lo2, Ng5 Chip-su7, in na7 bo5 khi3 chhi7-lai7, eng2-oan2 to si7 teh kiah8 ti5-thau5, koh khoaN3 A-sam ko, Hok-chai5 hiaN, chit8-e7 khi3 chhi7-lai7, chheng7-chhah long2 sin-su7 khi2--lai5, i2-cheng5 e5 chhau2-toe7 song5 bi7 long2 bo5--khi3.” “M7-ku2 u7 chit8 hang7 li2 m7 chai-iaN2,” Lim5 Bok8-su kong2, “Chia e5 lang5 ti7 lan2 kau3-hoe7 si7 chin jiat8-sim hok8-sai7 Siong7-te3, le2-pai3 hu3 chu7-hoe7, choe3 kau3-hoe7 e5 kang hui-siong5 phah-piaN3, sui-jian5 seng-oah8 bo5 thang ho2, na7 si7 sim-leng5 chin khoai3-lok8 teh ke3-jit8, taN ti7 chhi7-lai7, chiau3 goa2 sou2 chai, u7 chin choe7 lang5 e5 sin3-giong2 i2-keng chiam7-chiam7 leng2-tam7, sim7-chi3 u7 e5 i2-keng li7-khui Siong7-te3, bo5 teh choe3 le2-pai3 lah, in boe7 kham-tit siu7 hia e5 choe7-ok in2-iu7, chhin-chhiuN7 Bok8 TiuN2 lo2, Bou7-siong5 hiaN... long2 i2-keng sit-khi3 sin3-sim, piN3 choe3 Mou5-kui2 e5 lou5-chai5 lah.”"
        ],
        [
          "「你講an2-ni是事實，不過he是在人e5 信心有堅定無？我是hou7我無機會thang去hia，若這擺主幫贊我會thang來去就職，一定beh ti7附近e5教會加倍熱心來為主做工。」",
          "“Li2 kong2 an2-ni si7 su7-sit8, put-ko3 he si7 chai7 lang5 e5 sin3-sim u7 kian-teng7 bo5? Goa2 si7 hou7 goa2 bo5 ki-hoe7 thang khi3 hia, na7 chit pai2 Chu2 pang-chan7 goa2 oe7 thang lai5-khi3 chiu7-chit, it-teng7 beh ti7 hu3-kun7 e5 kau3-hoe7 ka-pe7 jiat8-sim lai5 ui7 Chu2 choe3 kang.”"
        ],
        [
          "「人攏會軟弱，你著知影市內e5罪惡，詭譎是咱想boe7到e5，特別犯罪e5誘惑實在hou7咱可怕。」林牧師講到chia koh 坦白ka7我講，「我知影你是一個熱心可取e5青年，ti7咱教會擔當T.K.C.會長，主日學教員要緊e5職，這間弱小e5教會上帝有大欠用你ti7 chia做工，我想為著你e5父母，為著咱教會e5緣故，做好放棄到都市e5念頭，努力ti7家己e5職場，我相信上帝會祝福你成功e5一日。何況報紙teh報這個消息，m7知是真抑是一場e5騙局？假使若是真e5，kan-ta市內人ma7引到無份，kiam2有法度thang著咱？」",
          "“Lang5 long2 oe7 loan2-jiok8, li2 tioh8 chai-iaN2 chhi7-lai7 e5 choe7-ok, khui2-khiat si7 lan2 siuN7 boe7 kau3 e5, tek8-piat8 hoan7-choe7 e5 iu2-hek8 sit8-chai7 hou7 lan2 kho2-phaN3.” Lim5 Bok8-su kong2 kau3 chia koh than2-peh8 ka7 goa2 kong2, “Goa2 chai-iaN2 li2 si7 chit8 e5 jiat8-sim kho2-chhu2 e5 chheng-lian5, ti7 lan2 kau3-hoe7 tam-tng T.K.C. hoe7-tiuN2, Chu2-jit8-oh8 kau3-oan5 iau3-kin2 e5 chit, chit keng jiok8-siau2 e5 kau3-hoe7 Siong7-te3 u7 toa7 khiam3-eng7 li2 ti7 chia choe3 kang, goa2 siuN7 ui7 tioh8 li2 e5 pe7-bu2, ui7 tioh8 lan2 kau3-hoe7 e5 ian5-kou3, choe3 ho2 hong3-khi3 kau3 tou-chhi7 e5 liam7-thau5, lou2-lek8 ti7 ka-ki7 e5 chit tiuN5, goa2 siong-sin3 Siong7-te3 oe7 chiok-hok li2 seng5-kong e5 chit8 jit8. Ho5-hong3 po3-choa2 teh po3 chit e5 siau-sit, m7 chai si7 chin a2 si7 chit8 tiuN5 e5 phian3-kiok8? Ka2-su2 na7 si7 chin--e5, kan-ta chhi7-lai7 lang5 ma7 in2 kau3 bo5 hun7, kiam2 u7 hoat-tou7 thang tioh8 lan2?”"
        ],
        [
          "「是，所以我m7-thang失去這個機會，著來去試看mai7，上帝若無ai3我去，這個事就boe7成。」",
          "“Si7, sou2-i2 goa2 m7-thang sit-khi3 chit e5 ki-hoe7, tioh8 lai5-khi3 chhi3 khoaN3 mai7, Siong7-te3 na7 bo5 ai3 goa2 khi3, chit e5 su7 chiu7 boe7 seng5.”"
        ],
        [
          "我tui3禮拜堂出來，那行那想，che是千載一遇e5機會，我無論如何m7-thang hou7牧師e5話改變我e5念頭，牧師攏是teh考慮伊家己e5立場，當然無ai3我去別位，有影我若走，教會已經無人thang koh活動。總是伊攏無考慮我 e5問題，一個無讀冊e5人尚且無ai3 tiam3田庄lah，何況我這個高中畢業生kiam2 m7是koh較著趁機會nng3入市內mah？我ti7 hia ma7是會thang為主熱心來利益教會，教會是上帝e5，我若走，上帝自然會興起tu2好e5人撐起來，m7免掛慮這個事。",
          "Goa2 tui3 le2-pai3-tng5 chhut--lai5, na2 kiaN5 na2 siuN7, che si7 chhian-chaiN2 it-gu7 e5 ki-hoe7, goa2 bo5-lun7 ju5-ho5 m7-thang hou7 bok8-su e5 oe7 kai2-pian3 goa2 e5 liam7-thau5, bok8-su long2 si7 teh kho2-lu7 i ka-ki7 e5 lip8-tiuN5, tong-jian5 bo5 ai3 goa2 khi3 pat8-ui7, u7 iaN2 goa2 na7 chau2, kau3-hoe7 i2-keng bo5 lang5 thang koh oah8-tang7. Chong2-si7 i long2 bo5 kho2-lu7 goa2 e5 bun7-toe5, chit8 e5 bo5 thak8-chheh e5 lang5 siong7-chhiaN2 bo5 ai3 tiam3 chhan5-chng lah, ho5-hong3 goa2 chit e5 Ko-tiong pit-giap8-seng kiam2 m7 si7 koh-khah tioh8 than3 ki-hoe7 nng3 jip8 chhi7-lai7 mah? Goa2 ti7 hia ma7 si7 oe7 thang ui7 Chu2 jiat8-sim lai5 li7-ek kau3-hoe7, kau3-hoe7 si7 Siong7-te3 e5, goa2 na7 chau2, Siong7-te3 chu7-jian5 oe7 heng-khi2 tu2-ho2 e5 lang5 theN3--khi2-lai5, m7 bian2 khoa3-lu7 chit e5 su7."
        ],
        [
          "我轉來厝，tui3屜仔開起來，提hit張已經寫好聽候真久e5履歷書，隨時走來郵局買一張限時e5批long5 kap買一張2.50 e5郵票，kap履歷書lok ti7批long5內，就an2-ni 帶著滿懷e5 信心，lok落去郵筒，我攏無講 hou7父母知影，何必著hou7 in知影。",
          "Goa2 tng2 lai5 chhu3, tui3 thoah-a2 khui--khi2-lai5, theh8 hit tiuN i2-keng sia2 ho2 theng3-hau7 chin ku2 e5 li2-lek8-su, sui5-si5 chau2 lai5 iu5-kiok8 boe2 chit8 tiuN han7-si5 e5 phe-long5 kap boe2 chit8 tiuN 2.50 e5 iu5-phio3, kap li2-lek8-su lok ti7 phoe-long5 lai7, chiu7 an2-ni toa3 tioh8 moa2-hoai5 e5 sin3-sim, lok loh8 khi3 iu5-tang5, goa2 long2 bo5 kong2 hou7 pe7-bu2 chai-iaN2, ho5-pit tioh8 hou7 in chai-iaN2."
        ],
        [
          "2、應徵。",
          "2. Eng3-teng."
        ],
        [
          "1日、2日過去，我差不多boe7食，boe7睏得，不時目珠khoeh-khoeh teh祈禱，koh較無心thang做工，ti7門口行來行去teh嘹望綠色e5天使光臨。感謝上帝，第3日上午回批來lah，是一張明信片，用鉛字印好，kan-ta頭前hit幾字「黃文生」用毛筆寫e5 na7-tiaN7。",
          "Chit8 jit8, 2 jit8 ke3--khi3, goa2 chha-put-to boe7 chiah8, boe7 khun3-tit, put-si5 bak8-chiu khoeh-khoeh teh ki5-to2, koh-khah bo5 sim thang choe3 kang, ti7 mng5 khau2 kiaN5 lai5 kiaN5 khi3 teh liau5-bang7 lek8-sek e5 thiN-sai3 kong-lim5. Kam2-sia7 Siong7-te3, te7 3 jit8 siong7-ngou2 hoe5 phoe lai5 lah, si7 chit8 tiuN beng5-sin3-phiN3, eng7 ian5-ji7 in3 ho2, kan-ta thau5-cheng5 hit kui2 ji7 “黃文生”eng7 mou5-pit sia2 e5 na7-tiaN7."
        ],
        [
          "本公司接著千萬封應徵e5信件中，ti7昨昏e5董事會擬定台端為合格入選，請ti7 3日內將身份証、畢業證書、印章kap 300箍e5就職手續費親身來本公司業務處登記面談。",
          "Pun2 kong-si chiap tioh8 chheng-ban7 hong eng3-teng e5 sin3-kiaN7 tiong, ti7 cha7-hng e5 tang2-su7-hoe7 gi2-teng7 tai5-toan ui7 hap8-keh jip8-soan2, chhiaN2 ti7 3 jit8 lai7 chiong sin-hun7-cheng3, pit-giap8 cheng3-su, in3-chiong kap 300 khou e5 chiu7-chit chhiu2-siok8-hui3 chhin-sin lai5 pun2 kong-si giap8-bu7-chhu3 teng-ki3 bian7-tam5."
        ],
        [
          "正大化工有限公司 業務主任：馬× ×",
          "Cheng3-tai7 Hoa3-kang Iu2-han7 Kong-si Giap8-bu7 Chu2-jim7: Ma2 × ×"
        ],
        [
          "地址：臺南市中正路一三五八號",
          "地址:臺南市中正路一三五八號"
        ],
        [
          "批內有tng3大e5公司e5關防kap主任e5印章真清楚。我連續看幾若擺，那讀那笑，an2-ni有自信lah，hong2-kiam 我是高中畢業e5，一定會tui3我這個學歷較懸e5優先。著！時間要緊，一吋光陰一吋金，也著爭取時間，若無趕緊來去，會hou7市內e5人搶去。到台南，我提這張明信片親像teh調查戶口，直直tui3鬧熱e5市中心來，目珠一下tui3遠遠看去，ti7運河邊果然有掛一個真大塊 e5招牌寫著「正大化工股份有限公司業務處」 e5字真清楚。我真歡喜用走--e5到門口，代先企ti7外面詳細看入去顯然是一間新開業e5公司，內面有排5、6 塊e5辦公桌，以外攏無甚物，中央hit塊較大塊e5桌有囥一支電話，有寫業務主任e5字排ti7桌前，坐ti7 hia hit個人一定是主任，邊仔e5桌仔也有坐兩個事務員kap一個女--e5，in e5目珠不時teh看外面。照看無甚物公事thang辦e5款，我看了就行入去，tu2-tu2桌腳有poah8一張紙我忽然想起林牧師ti7講道e5時bat引一個譬諭講，有一個公司beh招募一個事務員，總是應徵者真濟，總經理無法度thang決定甚物人，就將chiah e5人召來隨e5口試，刁工ti7 in e5面頭前偷囥一支針ti7地nih，按算甚物人若會曉將hit支針拾起來，就beh採用hit個人，因為若會曉ti7小事盡忠，自然就會ti7大e5忠心，所以我知影這張紙kiam2-chhai2是teh試我，來決定我e5命運，我隨時aN3落提起來，囥ti7主任e5桌頂，koh行90度e5鞠躬對主任講，「× ×主任，我刁工tui3鄉村來beh應徵e5，請萬事拜託。」講了tui3 te7-a2內提hiah e5書類kap 300箍起來交hou7伊，伊掠我相一下，chiah用國語ka7我問真濟代誌，我也用國語ka7伊應答，伊那講e5時那看hiah e5書類，看了還我，將hit 300箍收入去，koh tui3屜仔提一thong e5添報單ka7我講。",
          "Phoe-lai7 u7 tng3 toa7 e5 kong-si e5 koan-hong5 kap chu2-jim7 e5 in3-chiong chin chheng-chho2. goa2 lian5-soa3 khoaN3 kui2-na7 pai2, na2 thak8 na2 chhio3, an2-ni u7 chu7-sin3 lah, hong2-kiam goa2 si7 ko-tiong pit-giap8 e5, it-teng7 oe7 tui3 goa2 chit e5 hak8-lek8 khah koan5 e5 iu-sian. Tioh8! Si5-kan iau3-kin2, it-chhun3 kong-im it-chhun3 kim, ia7 tioh8 cheng-chhu2 si5-kan, na7 bo5 koaN2-kin2 lai5-khi3, oe7 hou7 chhi7-lai7 e5 lang5 chhiuN2--khi3. Kau3 Tai5-lam5, goa2 theh8 chit tiuN beng5-sin3-phiN3 chhin-chhiuN7 teh tiau7-cha hou7-khau2,tit8-tit8 tui3 nau7-jiat8 e5 chhi7 tiong-sim lai5, bak8-chiu chit8-e7 tui3 hng7-hng7 khoaN3--khi3, ti7 Un7-ho5 piN ko2-jian5 u7 koa3 chit8 e5 chin toa7 te3 e5 chiau-pai5 sia2 tioh8 “正大化工股份有限公司業務處” e5 ji7 chin chheng-chho2. Goa2 chin hoaN-hi2 eng7 chau2--e5 kau3 mng5-khau2, tai7-seng khia7 ti7 goa7-bin7 siong5-se3 khoaN3 jip8 khi3 hian2-jian5 si7 chit8 keng sin khai-giap8 e5 kong-si, lai7-bin7 u7 pai5 5, 6 te3 e5 pan7-kong-toh, i2-goa7 long2 bo5 sim2-mih8, tiong-ng hit te3 khah toa7 te3 e5 toh u7 khng3 chit8 ki tian7-oe7, u7 sia2 giap8-bu7 chu2-jim7 e5 ji7 pai5 ti7 toh-cheng5, che7 ti7 hia hit e5 lang5 it-teng7 si7 chu2-jim7, piN-a2 e5 toh-a2 ia7 u7 che7 nng7 e5 su7-bu7-oan5 kap chit8 e5 lu2--e5,in e5 bak8-chiu put-si5 teh khoaN3 goa7-bin7.chiau3 khoaN3 bo5 sim2-mih8 kong-su7 thang pan7 e5 khoan2, goa2 khoaN3 liau2 chiu7 kiaN5--jip8-khi3, tu2-tu2 toh-kha u7 poah8 chit8 tiuN choa2 goa2 hut-jian5 siuN7-khi2 Lim5 Bok8-su ti7 kang2-to7 e5 si5 bat in2 chit8 e5 phi3-ju7 kong2, u7 chit8 e5 kong-si beh chiau-bou7 chit8 e5 su7-bu7-oan5,chong2-si7 eng3-teng-chia2 chin choe7, chong2-keng-li2 bo5 hoat-tou7 thang koat-teng7 sim2-mih8 lang5, chiu7 chiong chiah e5 lang5 tiau3 lai5 sui5 e5 khau2-chhi3, tiau5-kang ti7 in e5 bin7-thau5-cheng5 thau khng3 chit8 ki chiam ti7 toe7--nih, an3-sng3 sim2-mih8 lang5 na7 oe7-hiau2 chiong hit ki chiam khioh--khi2-lai5, chiu7 beh chhai2-iong7 hit e5 lang5, in-ui7 na7 oe7-hiau2 ti7 sio2 su7 chin7-tiong, chu7-jian5 chiu7 oe7 ti7 toa7 e5 tiong-sim, sou2-i2 goa2 chai-iaN2 chit tiuN choa2 kiam2-chhai2 si7 teh chhi3 goa2, lai5 koat-teng7 goa2 e5 mia7-un7, goa2 sui5-si5 aN3 loh8 theh8--khi2-lai5, khng3 ti7 chu2-jim7 e5 toh-teng2, koh kiaN5 90 tou7 e5 kiok-kiong tui3 chu2-jim7 kong2,“× ×  chu2-jim7, goa2 tiau5-kang tui3 hiong-chhoan lai5 beh eng3-teng e5, chhiaN2 ban7-su7 pai3-thok.” Kong2 liau2 tui3 te7-a2 lai7 theh8 hiah e5 su-lui7 kap 300 khou khi2 lai5 kau hou7 i, i liah8 goa2 siong3 chit8-e7, chiah eng7 Kok-gu2 ka7 goa2 mng7 chin choe7 tai7-chi3, goa2 ia7 eng7 Kok-gu2 ka7 i in3-tap, i na2 kong2 e5 si5 na2 khoaN3 hiah e5 su-lui7, khoaN3 liau2 heng5 goa2, chiong hit 300 khou siu--jip8-khi3, koh tui3 thoah-a2 theh8 chit8 thong e5 thiam-po3-toaN ka7 goa2 kong2."
        ],
        [
          "「符合阮e5條件來登記e5人到這時有50名以上，若是阮只有beh採用10個na7-tiaN7，所以阮決定beh hou7鄉村e5人優先，當然你是合ti7優先e5資格，總是有一個條件你若答應，就隨時會thang決定beh採用你，m7知你願意無？」「當然願意，」我直直tam3頭。",
          "“Hu5-hap8 goan2 e5 tiau5-kiaN7 lai5 teng-ki3 e5 lang5 kau3 chit si5 u7 50 mia5 i2-siong7, na7 si7 goan2 chi2-u7 beh chhai2-iong7 10 e5 na7-tiaN7, sou2-i2 goan2 koat-teng7 beh hou7 hiong-chhoan e5 lang5 iu-sian, tong-jian5 li2 si7 hap8 ti7 iu-sian e5 chu-keh, chong2-si7 u7 chit8 e5 tiau5-kiaN7 li2 na7 tah-eng3, chiu7 sui5-si5 oe7 thang koat-teng7 beh chhai2-iong7 li2, m7 chai li2 goan7-i3 bo5?”“Tong-jian5 goan7-i3,” goa2 tit8-tit8 tam3-thau5."
        ],
        [
          "「本公司叫做『股份有限公司』，你知影這個意思honn3？所謂『股份』就是用真濟人合股來經營e5公司，所以凡若beh做本公司e5職員，照章程一定著加入做股東chiah會用得。」",
          "“Pun2 kong-si kio3-choe3 `股份有限公司', li2 chai-iaN2 chit e5 i3-su3 honn3? Sou2-ui7 “股份”chiu7-si7 eng7 chin choe7 lang5 hap8-kou2 lai5 keng-eng5 e5 kong-si, sou2-i2 hoan7-na7 beh choe3 pun2 kong-si e5 chit-oan5, chiau3 chiong-theng5 it-teng7 tioh8 ka-jip8 choe3 kou2-tong chiah oe7 eng7-tit.”"
        ],
        [
          "我聽著講著份股東，心內知影an2-ni無法度，一股kaN2著幾十萬，抑是幾萬箍leh，就問伊講，一股是偌濟錢？一個人著份幾股？伊應講，「一股是3000箍，每一個職員至少ai3加入一股以上，總是每年會thang得紅利。」",
          "Goa2 thiaN tioh8 kong2 tioh8 hun7 kou2-tong, sim-lai7 chai-iaN2 an2-ni bo5 hoat-tou7, chit8 kou2 kaN2 tioh8 kui2 chap8 ban7, a2 si7 kui2 ban7 khou leh, chiu7 mng7 i kong2, chit8 kou2 si7 joa7-choe7 chiN5? Chit8 e5 lang5 tioh8 hun7 kui2 kou2? I in3 kong2, “Chit8 kou2 si7 3000 khou, mui2 chit8 e5 chit-oan5 chi3-chio2 ai3 ka-jip8 chit8 kou2 i2-siong7, chong2-si7 mui2 ni5 oe7 thang tit hong5-li7.”"
        ],
        [
          "Kah是3000箍無問題，近來聽人講，若beh得著一個職位，攏著用5000箍以上，算起來iau2真省，就ka7 伊講，",
          "Kah si7 3000 khou bo5 bun7-toe5, kun7-lai5 thiaN lang5 kong2, na7 beh tit tioh8 chit8 e5 chit ui7, long2 tioh8 eng7 5000 khou i2-siong7, sng3--khi2-lai5 iau2 chin seng2, chiu7 ka7 i kong2,"
        ],
        [
          "「主任，m7-ku2我今仔日無帶錢來？」「無要緊，限你兩日內提來加入，tui3你加入hit日起，就正式是阮公司e5職員，所以那緊那好。」",
          "“Chu2-jim7, m7-ku2 goa2 kin-a2-jit8 bo5 toa3 chiN5 lai5?”“Bo5 iau3-kin2, han7 li2 nng7 jit8 lai7 theh8 lai5 ka-jip8, tui3 li2 ka-jip8 hit jit8 khi2, chiu7 cheng3-sek si7 goan2 kong-si e5 chit-oan5, sou2-i2 na2 kin2 na2 ho2.”"
        ],
        [
          "「An2-ni好，請容允我轉來準備，kiam2-chhai2 ti7明仔日我就提來。」「好！今請你添chia e5書類，一thong是店保，著ai3本市兩間商店e5保証，koh一thong是契約書，意思是你若加入公司以後，著遵守chia e5規則，有甚物事攏無異議，kham3印做証，將chiah e5 書類kap股金做伙提來。」",
          "“An2-ni ho2, chhiaN2 iong5-un2 goa2 tng2 lai5 chun2-pi7, kiam2-chhai2 ti7 bin5-a2-jit8 goa2 chiu7 theh8--lai5.”“Ho2! TaN chhiaN2 li2 thiam chia e5 su-lui7, chit8 thong si7 店保, tioh8 ai3 pun2-chhi7 nng7 keng siong-tiam3 e5 po2-cheng3, koh chit8 thong si7 khe3-iok-su, i3-su3 si7 li2 na7 ka-jip8 kong-si i2-au7, tioh8 chun-siu2 chia e5 kui-chek, u7 sim2-mih8 su7 long2 bo5 iN7-gi7, kham3-in3 choe3 cheng3, chiong chiah e5 su-lui7 kap kou2-kim choe3-hoe2 theh8--lai5.”"
        ],
        [
          "「多謝，大大拜託。」",
          "“To-sia7, toa7-toa7 pai3-thok.”"
        ],
        [
          "Tui3公司出來。那行那想，兩個店保無問題，我讀高中e5時，有幾若個同學是市內人，來去ka7 in拜託一定有，若是3000箍beh an2-choaN2？轉來ka7序大人提，m7-ku2 in無歡喜我出來，穩當m7 hou7我。Ah！著！順續ka7台南e5朋友借，一位借1000箍，我若就職了，每月日有2000箍e5收入，會thang儉1000箍起來，an2-ni來還in，3月日就會還了。",
          "Tui3 kong-si chhut--lai5. na2 kiaN5 na2 siuN7,nng7 e5 tiam3-po2 bo5 bun7-toe5, goa2 thak8 ko-tiong e5 si5, u7 kui2-na7 e5 tong5-oh8 si7 chhi7-lai7 lang5, lai5-khi3 ka7 in pai3-thok it-teng7 u7, na7 si7 3000 khou beh an2-choaN2? Tng2 lai5 ka7 si7-toa7-lang5 theh8, m7-ku2 in bo5 hoaN-hi2 goa2 chhut--lai5, un2-tang3 m7 hou7 goa2. Ah! tioh8 ! sun7-soa3 ka7 Tai5-lam5 e5 peng5-iu2 chioh, chit8 ui7 chioh 1000 khou, goa2 na7 chiu7-chit liau2, mui2 geh8-jit8 u7 2000 khou e5 siu-jip8, oe7 thang khiam7 1000 khou khi2--lai5, an2-ni lai5 heng5 in, 3 geh8-jit8 chiu7 oe7 heng5 liau2."
        ],
        [
          "3、就職。",
          "3. Chiu7-chit."
        ],
        [
          "得著朋友e5幫忙，店保kap 3000箍攏準備好。第2日清早，我真緊急beh行來公司登記就職，因為驚了hou7人較代先爭取去就無效。Teh行e5 時，我忽然tui3心內有一個第6感gia5起來，EN5！Che kiam2-chhai2是林牧師所講e5騙局ou5？有giau5疑e5所在ou5？Teh辦公hiah e5人看起來無成公務員e5款？到底in公司e5工廠ti7 tah落？……Hai3，你m7 teh神經，你無看正正當當ti7鬧熱中心看板（招牌）掛hiah大塊，辦公廳hiah大間，koh有電話，而且著用店保，那裏是teh騙人？我兩個心teh交戰，總是不知不覺到位lah。我企ti7外面想beh koh詳細考慮一擺，若是一下看tui3內面入去，有成10個人圍ti7 hia teh辦手續lah。我無考慮就chong5入去，佳哉chia e5人攏慢我一步，teh辦頭擺e5手續 na7-tiaN7。當我將書類kap 3000箍交好勢，主任笑笑tui3我講，「Tui3今起，你是本公司e5職員，明仔日你開始來上班。」",
          "Tit tioh8 peng5-iu2 e5 pang-bang5, tiam3-po2 kap 3000 khou long2 chun2-pi7 ho2. Te7 2 jit8 chheng-cha2, goa2 chin kin2-kip beh kiaN5 lai5 kong-si teng-ki3 chiu7-chit, in-ui7 kiaN-liau2 hou7 lang5 khah tai7-seng cheng-chhu2 khi3 chiu7 bo5 hau7. Teh kiaN5 e5 si5, goa2 hut-jian5 tui3 sim-lai7 u7 chit8 e5 te7 6 kam2 gia5--khi2-lai5, EN5! Che kiam2-chhai2 si7 Lim5 Bok8-su sou2 kong2 e5 phian3-kiok8 ou5? U7 giau5-gi5 e5 sou2-chai7 ou5? Teh pan7-kong hiah e5 lang5 khoaN3--khi2-lai5 bo5 seng5 kong-bu7-oan5 e5 khoan2? Tau3-ti2 in kong-si e5 kang-chhiuN2 ti7 tah-loh8? ...... Hai3, li2 m7 teh sin5-keng, li2 bo5 khoaN3 cheng3-cheng3 tong-tong ti7 nau7-jiat8 tiong-sim khan3-pan2 (招牌) koa3 hiah toa7-te3, pan7-kong-thiaN hiah toa7 keng, koh u7 tian7-oe7, ji5-chhiaN2 tioh8 eng7 tiam3-po2, na2-li2 si7 teh phian3 lang5? Goa2 nng7 e5 sim teh kau-chian3, chong2-si7 put-ti put-kak kau3 ui7 lah. Goa2 khia7 ti7 goa7-bin7 siuN7 beh koh siong5-se3 kho2-lu7 chit8 pai2, na7 si7 chit8 e7 khoaN3 tui3 lai7-bin7 jip8--khi3, u7 chiaN5 10 e5 lang5 ui5 ti7 hia teh pan7 chhiu2-siok8 lah. Goa2 bo5 kho2-lu7 chiu7 chong5--jip8-khi3, kai-chai3 chia e5 lang5 long2 ban7 goa2 chit8 pou7, teh pan7 thau5-pai2 e5 chhiu2-siok8 na7-tiaN7. Tng goa2 chiong su-lui7 kap 3000 khou kau ho2-se3, chu2-jim7 chhio3-chhio3 tui3 goa2 kong2, “Tui3 taN khi2, li2 si7 pun2 kong-si e5 chit-oan5, bin5-a2-jit8 li2 khai-si2 lai5 siong7-pan.”"
        ],
        [
          "「主任，我著ai3轉去厝nih準備一下，m7知會thang hou7 我 3日後chiah正式來上班好無？」",
          "“Chu2-jim7, goa2 tioh8 ai3 tng2 khi3 chhu3--nih chun2-pi7 chit8-e7, m7 chai oe7 thang hou7 goa2 3 jit8 au7 chiah cheng3-sek lai5 siong7-pan ho2 bo5?”"
        ],
        [
          "「可以。」主任tim3頭。",
          "“Kho2-i2.” Chu2-jim7 tim3-thau5."
        ],
        [
          "我抱著滿懷e5感謝kap歡喜轉來厝nih，既然有頭路，就坦白tui3父母講，也去見林牧師講，雖然in攏無koh阻擋我，總是也無ka7我表示恭喜。第2日暗時，林牧師召集眾會友ka7我開送別會。牧師代先o-lo2我過去ti7教會e5熱心做工，然後勉勵我 ti7市內著謹慎我e5行為，伊講：",
          "Goa2 phau7 tioh8 moa2-hoai5 e5 kam2-sia7 kap hoaN-hi2 tng2 lai5 chhu3--nih, ki3-jian5 u7 thau5-lou7, chiu7 than2-peh8 tui3 pe7-bu2 kong2, ia7 khi3 kiN3 Lim5 Bok8-su kong2, sui-jian5 in long2 bo5 koh chou2-tong3 goa2, chong2-si7 ia7 bo5 ka7 goa2 piau2-si7 kiong-hi2. Te7 2 jit8 am3-si5, Lim5 Bok8-su tiau3-chip8 cheng3 hoe7-iu2 ka7 goa2 khui sang3-piat8-hoe7. Bok8-su tai7-seng o-lo2 goa2 ke3-khi3 ti7 kau3-hoe7 e5 jiat8-sim choe3 kang, jian5-au7 bian2-le7 goa2 ti7 chhi7-lai7 tioh8 kin2-sin7 goa2 e5 heng5-ui5, i kong2:"
        ],
        [
          "Ti7城市犯罪e5事比庄腳m7知加幾百倍，ti7 hia有比chia tiam3真濟e5歹人。Hiah e5罪大惡極，ti7青天白日下搶劫、強姦、殺人攏tui3 hia出。",
          "Ti7 siaN5-chhi7 hoan7-choe7 e5 su7 pi2 chng-kha m7 chai ke kui2 pah pe7, ti7 hia u7 pi2 chia tiam3 chin choe7 e5 phaiN2 lang5. Hiah e5 choe7-toa7 ok-kek8, ti7 chheng-thian pek8-jit8 ha7 chhiuN2-kiap, kiong5-kan, sat-jin5 long2 tui3 hia chhut."
        ],
        [
          "Hia 有吞滅散hiong，欺詐忠厚e5集團，各種奢華誘惑、虛榮、賭博、欺騙、淫亂就是伊e5代名詞。",
          "Hia u7 thun-biat8 song3-hiong, khi-cha3 tiong-hou7 e5 chip8-thoan5, kok chiong2 chhia-hoa5 iu2-hek8, hi-eng5, tou2-phok, khi-phian3, im5-loan7 chiu7-si7 i e5 tai7 mia5-su5."
        ],
        [
          "Hia是集世間罪惡e5總匯，權勢kap強暴e5中心。",
          "Hia si7 chip8 se3-kan choe7-ok e5 chong2-hoe7, koan5-se3 kap kiong5-pou7 e5 tiong-sim."
        ],
        [
          "所以satyricus tui3城市哀悼講，阮 beh得著甚物 ah？阮所會thang得著e5，不過是極大e5見笑na7-tiaN7。",
          "Sou2-i2 satyricus tui3 siaN5-chhi7 ai-to7 kong2, Goan2 beh tit tioh8 sim2-mih8 ah? Goan2 sou2 oe7 thang tit tioh8 e5, put-ko3 si7 kek8 toa7 e5 kian3-siau3 na7-tiaN7."
        ],
        [
          "莫怪以賽亞也吐氣講，「害ah，忠信e5城變做娼妓；從前充滿公平、公義tiam3 ti7 hit 內面；現今是兇手企起，你e5銀變做che-tai2 ；你e5酒thau3水。你e5官長犯法，kap賊鬥伴；逐個ai3受pou3-lou7，數想 謝禮；in無為著無父e5子申冤，守寡人e5案件boe7得著到伊e5面前」（以賽亞1：21---23）。",
          "Bok8-koai3 I2-sai3-a ia7 thou2-khui3 kong2, “Hai7 ah, tiong-sin3 e5 siaN5 piN3-choe3 chhiong-ki; chiong5-cheng5 chhiong-moa2 kong-peng5, kong-gi7 tiam3 ti7 hit lai7-bin7; hian7-kim si7 hiong-siu2 khia7-khi2, Li2 e5 gun5 piN3-choe3 che-tai2; li2 e5 chiu2 thau3-chui2. Li2 e5 koaN-tiuN2 hoan7-hoat, kap chhat8 tau3-phoaN7; tak8 e5 ai3 siu7 pou3-lou7, siau3-siuN7 sia7-le2; in bo5 ui7 tioh8 bo5 pe7 e5 kiaN2 sin-oan, chiu2-koaN2 lang5 e5 an3-kiaN7 boe7 tit tioh8 kau3 i e5 bin7-cheng5” (I2-sai3-a 1: 21---23)."
        ],
        [
          "牧師講煞，真濟會友起來替我祈禱。會煞，大家相握手，對我講祝福e5話，全教會送我一本金墘e5聖經。",
          "Bok8-su kong2 soah, chin choe7 hoe7-iu2 khi2 lai5 thoe3 goa2 ki5-to2. Hoe7 soah, tai7-ke saN ak-chhiu2, tui3 goa2 kong2 chiok-hok e5 oe7, choan5 kau3-hoe7 sang3 goa2 chit8 pun2 kim-kiN5 e5 Seng3-keng."
        ],
        [
          "第3日，我koaN7一大皮箱e5行李來台南朋友e5厝，我e5朋友kap我出去稅厝，m7-ku2雄pong7-pong7 chhe7攏無，姑不chiong朋友請我暫時tiam3 in hia。",
          "Te7 3 jit8, goa2 koaN7 chit8 toa7 phe5-siuN e5 heng5-li2 lai5 Tai5-lam5 peng5-iu2 e5 chhu3, goa2 e5 peng5-iu2 kap goa2 chhut khi3 se3 chhu3, m7-ku2 hiong5 pong7-pong7 chhe7 long2 bo5, kou-put-chiong peng5-iu2 chhiaN2 goa2 chiam7-si5 tiam3 in hia."
        ],
        [
          "4、原來如此。",
          "4. Goan5-lai5 ju5-chhu2."
        ],
        [
          "上班hit早起，我穿著罕得穿e5一su西裝，頭毛、面、皮鞋攏整理真phiat-se3，宛然m7是以前e5文生；當然今仔日e5文生是台南市正大公司e5職員。Ti7 hit間真大間e5業務處有我e5一位交椅 ti7 hia，那裏無歡喜e5理由。我8點就到公司，看著iau2 有人teh 辦手續，我一面歡喜，因為我代先來，所以才有向望，koh一面真感慨今仔日失業e5人chiah nih濟，實在值得同情。我行進前來tui3主任kap同事講gau5早，奇怪，in那親像m7 bat我e5款，金金ka7我相，大概是我e5 chng-thaN7 hou7 in一時認boe7出來，無偌久，主任kap兩個職員叫我入去內面ka7我講話。",
          "Siong7-pan hit cha2-khi2, goa2 chheng7 tioh8 han2-tit chheng7 e5 chit8 su se-chong, thau5-mng5, bin7, phe5-oe5 long2 cheng2-li2 chin phiat-se3, oan2-jian5 m7 si7 i2-cheng5 e5 Bun5-seng; tong-jian5 kin-a2-jit8 e5 Bun5-seng si7 Tai5-lam5 chhi7 Cheng3-tai7 kong-si e5 chit-oan5. Ti7 hit keng chin toa7 keng e5 giap8-bu7-chhu3 u7 goa2 e5 chit8 ui7 kau-i2 ti7 hia, na2-li2 bo5 hoaN-hi2 e5 li2-iu5. Goa2 8 tiam2 chiu7 kau3 kong-si, khoaN3 tioh8 iau2 u7 lang5 teh pan7 chhiu2-siok8, goa2 chit8 bin7 hoaN-hi2, in-ui7 goa2 tai7 seng lai5, sou2-i2 chiah u7 ng3-bang7, koh chit8 bin7 chin kam2-khai3 kin-a2-jit8 sit-giap8 e5 lang5 chiah nih choe7, sit8-chai7 tat8-tit tong5-cheng5. Goa2 kiaN5 chin3-cheng5 lai5 tui3 chu2-jim7 kap tong5-su7 kong2 gau5-cha2, ki5-koai3, in na2 chhin-chhiuN7 m7 bat goa2 e5 khoan2, kim-kim ka7 goa2 siong3, tai7-khai3 si7 goa2 e5 chng-thaN7 hou7 in it-si5 jin7 boe7 chhut--lai5, bo5 joa7 ku2, chu2-jim7 kap nng7 e5 chit-oan5 kio3 goa2 jip8 khi3 lai7-bin7 ka7 goa2 kong2-oe7."
        ],
        [
          "「歡迎你做本公司e5職員，你e5辦公桌是排ti7最外面hit塊，總是照阮e5規則beh做事務員著ai3代先實習做外務員了後 chiah會用得。」",
          "“Hoan-geng5 li2 choe3 pun2 kong-si e5 chit-oan5, li2 e5 pan7-kong-toh si7 pai5 ti7 choe3 goa7-bin7 hit te3, chong2-si7 chiau3 goan2 e5 kui-chek beh choe3 su7-bu7-oan5 tioh8 ai3 tai7-seng sit8-sip8 choe3 goa7-bu7-oan5 liau2-au7 chiah oe7 eng7-tit.”"
        ],
        [
          "我iau2未明白che是甚物意思e5時，有一個生做無真sui2 e5小姐tui3樓頂落來，手koaN7一大袋e5物件kap一堆e5囡仔玩具、魚、蝦、喇吧等。主任tui3袋仔thau2開hou7我看，ka7我講：",
          "Goa2 iau2-be7 beng5-pek8 che si7 sim2-mih8 i3-su3 e5 si5, u7 chit8 e5 siN-choe3 bo5 chin sui2 e5 sio2-chia2 tui3 lau5-teng2 loh8--lai5, chhiu2 koaN7 chit8 toa7 te7 e5 mih8-kiaN7 kap chit8 tui e5 gin2-na2 oan2-ku7, hi5, he5, la7-pa teng2. Chu2-jim7 tui3 te7-a2 thau2 khui hou7 goa2 khoaN3, ka7 goa2 kong2:"
        ],
        [
          "「Che是本公司出品e5大光洗衣粉，3包kap一chih玩具是賣10箍。這10箍銀你得著兩箍e5利純，所以你一日若賣有500箍，就會thang趁100箍lah，一月日就有3000箍e5收入，你若成績好，兩個月後就會thang升起來做事務員。為著beh hou7你學推銷e5技術，頭一禮拜阮派這位蔡小姐kap你出去…」",
          "“Che si7 pun2 kong-si chhut-phin2 e5 Tai7-kong soe2-i-hun2, 3 pau kap chit8 chih oan2-ku7 si7 boe7 10 khou. Chit 10 khou gun5 li2 tit tioh8 nng7 khou e5 li7-sun5, sou2-i2 li2 chit8 jit8 na7 boe7 u7 500 khou, chiu7 oe7 thang than3 100 khou lah, chit8 geh8-jit8 chiu7 u7 3000 khou e5 siu-jip8, li2 na7 seng5-chek ho2, nng7 ko3 geh8 au7 chiu7 oe7 thang seng khi2 lai5 choe3 su7-bu7-oan5. Ui7 tioh8 beh hou7 li2 oh8 chhui-siau e5 ki-sut8, thau5 chit8 le2-pai3 goan2 phai3 chit ui7 Chhoa3 Sio2-chia2 kap li2 chhut--khi3 ........”"
        ],
        [
          "我已經聽boe7落去，我e5頭殼gong5起來，腳攏企boe7 tiau5，看厝頂那親像掠倒吊，心內e5火直直chheng3起來，我想beh大聲嚷出來，若是勉強控制細聲對 in講。",
          "Goa2 i2-keng thiaN boe7 loh8--khi3, goa2 e5 thau5-khak gong5--khi2-lai5, kha long2 khia7 boe7 tiau5, khoaN3 chhu3-teng2 na2 chhin-chhiuN7 liah8 to3-tiau3, sim-lai7 e5 he2 tit8-tit8 chheng3--khi2-lai5, goa2 siuN7 beh toa7-siaN jiong2--chhut-lai5, na7 si7 bian2-kiong2 khong3-che3 soe3-siaN tui3 in kong2."
        ],
        [
          "「若是an2-ni，我無法度thang做，我boe7曉做生理，請你將hiah e5錢還我。」",
          "“Na7 si7 an2-ni, goa2 bo5 hoat-tou7 thang choe3, goa2 boe7-hiau2 choe3 seng-li2, chhiaN2 li2 chiong hiah e5 chiN5 heng5 goa2.”"
        ],
        [
          "「你teh講甚物？請你看你家己tng3印這張契約書講甚物？」伊將hit張契約書提來用手指hou7我看，第10條an2-ni寫。",
          "“Li2 teh kong2 sim2-mih8? ChhiaN2 li2 khoaN3 li2 ka-ki7 tng3-in3 chit tiuN khe3-iok-su kong2 sim2-mih8?” I chiong hit tiuN khe3-iok-su theh8 lai5 eng7 chhiu2 chi2 hou7 goa2 khoaN3, te7 10 tiau5 an2-ni sia2."
        ],
        [
          "若是中途beh離開本公司，所加入e5股金kap其他e5錢一切無還。",
          "Na7 si7 tiong-tou5 beh li7-khui pun2 kong-si, sou2 ka-jip8 e5 kou2-kim kap ki5-thaN e5 chiN5 it-chhe3 bo5 heng5."
        ],
        [
          "「騙局！騙局！」我忍boe7 tiau5喝出來，忽然有一個人tui3我e5胸仔sa leh，細聲講。「你e5目珠毛sa較金leh，看chia e5是甚物人，你若m7願做，恬恬轉去，若beh大聲喝，就免想beh有性命離開chia。」",
          "“Phian3-kiok8! phian3-kiok8!” goa2 jim2 boe7 tiau5 hoah--chhut-lai5, hut-jian5 u7 chit8 e5 lang5 tui3 goa2 e5 heng-a2 sa leh, soe3-siaN kong2. “Li2 e5 bak8-chiu-mng5 sa khah kim leh,khoaN3 chia e5 si7 sim2-mih8 lang5, li2 na7 m7-goan7 choe3, tiam7-tiam7 tng2--khi3, na7 beh toa7-siaN hoah, chiu7 bian2 siuN7 beh u7 siN3-mia7 li7-khui chia.”"
        ],
        [
          "我tui3 hiah e5人一個一個 ka7 in相，果然逐sian攏真大sian，koh加真濟e5，chia e5一定是扑手，boe7討tit，我e5受氣kap憤慨換做phi7-phi7-chhoah，頭殼ka7 in tim3頭，伊chiah ka7 我放去。啞口teh死子無話講，鼻仔摸摸leh，恬恬出來。我看著hiah濟人ti7 hia teh等候beh辦手續，boe7免得吐一個氣替in可憐傷心，我相信in m7免兩日也像款食著kiN。",
          "Goa2 tui3 hiah e5 lang5 chit8 e5 chit8 e5 ka7 in siong3, ko2-jian5 tak8 sian long2 chin toa7 sian,koh ke chin choe7 e5, chia e5 it-teng7 si7 phah-chhiu2, boe7 tho2 tit, goa2 e5 siu7-khi3 kap hun3-khai3 oaN7 choe3 phi7-phi7-chhoah, thau5-khak ka7 in tim3-thau5, i chiah ka7 goa2 pang3--khi3. E2-kau2 teh-si2 kiaN2 bo5 oe7 kong2, phiN7-a2 bong-bong leh, tiam7-tiam7 chhut--lai5. Goa2 khoaN3 tioh8 hiah choe7 lang5 ti7 hia teh tan2-hau7 beh pan7 chhiu2-siok8, boe7 bian2-tit thou2 chit8 e5 khui3 thoe3 in kho2-lin5 siong-sim, goa2 siong-sin3 in m7 bian2 nng7 jit8 ia7 siang7 khoan2 chiah8 tioh8 kiN."
        ],
        [
          "我非常m7願轉來朋友e5厝，將chia e5代誌講 hou7 in聽，in攏替我憤慨講，一定著討hit 3000箍轉來chiah會用得。Hit e7晡我e5朋友去招伊e5朋友，攏總有成十個來到這個冒牌公司，iau2未入去就聽著tng3椅tng3桌e5聲，原來已經有一群e5人來teh起hoe lah。阮企ti7外面聽in teh嚷e5聲，「Lin2是beh還抑m7還？若m7還beh叫警察來，抑是tui3法院告lin2詐欺。」",
          "Goa2 hui-siong5 m7-goan7 tng2 lai5 peng5-iu2 e5 chhu3, chiong chia e5 tai7-chi3 kong2 hou7 in thiaN, in long2 thoe3 goa2 hun3-khai3 kong2, it-teng7 tioh8 tho2 hit 3000 khou tng2--lai5 chiah oe7 eng7--tit. Hit e7-pou goa2 e5 peng5-iu2 khi3 chio i e5 peng5-iu2, long2-chong2 u7 chiaN5 chap8 e5 lai5 kau3 chit e5 mou7-pai5 kong-si, iau2-be7 jip8--khi3 chiu7 thiaN tioh8 tng3-i2 tng3-toh e5 siaN, goan5-lai5 i2-keng u7 chit8 kun5 e5 lang5 lai5 teh khi2 hoe lah. Goan2 khia7 ti7 goa7-bin7 thiaN in teh jiong2 e5 siaN, “Lin2 si7 beh heng5 a2 m7 heng5? Na7 m7 heng5 beh kio3 keng2-chhat lai5, a2 si7 tui3 Hoat-iN7 ko3 lin2 cha3-khi.”"
        ],
        [
          "「阮m7驚，阮既然敢正式營業，自然有辦法，阮m7是無職業beh hou7 lin2，是lin2 m7接受e5，beh an2-choaN2告？」",
          "“Goan2 m7 kiaN, goan2 ki3-jian5 kaN2 cheng3-sek eng5-giap8, chu7-jian5 u7 pan7-hoat, goan2 m7 si7 bo5 chit-giap8 beh hou7 lin2, si7 lin2 m7 chiap-siu7 e5, beh an2-choaN2 ko3?”"
        ],
        [
          "「是m7是著用武力chiah beh還是無？」",
          "“Si7 m7 si7 tioh8 eng7 bu2-lek8 chiah beh heng5 si7 bo5?”"
        ],
        [
          "「M7是，總是lin2 e5拳頭姆若有較大粒，來試看mai7也是好。」",
          "“M7 si7, chong2-si7 lin2 e5 kun5-thau5-bu2 na7 u7 khah toa7 liap8, lai5 chhi3 khoaN3 mai7 ia7 si7 ho2.”"
        ],
        [
          "天ah！有影無法伊ta-oa5，十外個大流氓攏攬胸企ti7四邊teh等，阮大家看破beh溜soan e5時，隔壁商店e5老闆企ti7門口ka7阮講：「Lin2著看破lah，三千外箍買一個教示，che是一個烏色e5集團，到處刊新聞pian2人，lin2無法度in lah。」",
          "ThiN ah! U7-iaN2 bo5-hoat i ta-oa5, chap8 goa7 e5 toa7 lou5-moa5 long2 lam2-heng khia7 ti7 si3-piN teh tan2, goan2 tai7-ke khoaN3-phoa3 beh liu-soan e5 si5, keh-piah siong-tiam3 e5 lau2-pan2 khia7 ti7 mng5-khau2 ka7 goan2 kong2: “Lin2 tioh8 khoaN3-phoa3 lah, saN chheng goa7 khou be2 chit8 e5 ka3-si7, che si7 chit8 e5 ou-sek e5 chip8-thoan5, tau3-chhu3 khan sin-bun5 pian2 lang5, lin2 bo5 hoat-tou7 in lah.”"
        ],
        [
          "「總無治安機關，法律也無法度thang制裁in？」我問。",
          "“Chong2 bo5 ti7-an ki-koan, hoat-lut8 ia7 bo5 hoat-tou7 thang che3-chhai5 in?” Goa2 mng7."
        ],
        [
          "「有！m7-ku2道高一尺，魔高一丈，一禮拜前in稅厝ti7 chia，若到hou7人發覺了後，in就隨時搬去別位，用別e5名稱繼續刊新聞欺騙人，所以不時kap警察teh掠龜走鱉，根本無法度治in。」",
          "“U7! m7-ku2 道高一尺, 魔高一丈, chit8 le2-pai3 cheng5 in soe3 chhu3 ti7 chia, na7 kau3 hou7 lang5 hoat-kak liau2-au7, in chiu7 sui5-si5 poaN khi3 pat8-ui7, eng7 pat8 e5 mia5-chheng ke3-siok8 khan sin-bun5 khi-phian3 lang5, sou2-i2 put-si5 kap keng2-chhat teh liah8-ku chau2-pih, kun-pun2 bo5 hoat-tou7 ti7 in.”"
        ],
        [
          "我明白lah，我真正受騙，我那想目屎那流出來，雖然朋友攏安慰我，並願意將in借我e5錢，hou7我欠到有chiah還，但是我那有面koh轉去見父母kap教會眾會友？",
          "Goa2 beng5-pek8 lah, goa2 chin-chiaN3 siu7 phian3, goa2 na2 siuN7 bak8-sai2 na2 lau5--chhut-lai5, sui-jian5 peng5-iu2 long2 an-ui3 goa2, peng7 goan7-i3 chiong in chioh goa2 e5 chiN5, hou7 goa2 khiam3 kau3 u7 chiah heng5, na7 si7 goa2 na2 u7 bin7 koh tng2 khi3 kiN3 pe7-bu2 kap kau3-hoe7 cheng3 hoe7-iu2?"
        ],
        [
          "我辭別朋友，手koaN7重重e5行李，腳行厭sian7 e5腳步，頭殼aN3-aN3向鄉村e5故鄉轉來，我若親像一個犯大罪e5監犯出監，也親像放蕩子帶著憂鬱、痛苦、見笑e5心一樣。我深深感覺林牧師e5話是著--e5；tui3 今起，我決志beh照伊e5話來行。",
          "Goa2 si5-piat8 peng5-iu2, chhiu2 koaN7 tang7-tang7 e5 heng5-li2, kha kiaN5 ia3-sian7 e5 kha-pou7, thau5-khak aN3-aN3 ng3 hiong-chhoan e5 kou3-hiong tng2--lai5, goa2 na2 chhin-chhiuN7 chit8 e5 hoan7 toa7 choe7 e5 kaN-hoan7 chhut-kaN, ia7 chhin-chhiuN7 hong3-tong7-chu2 toa3 tioh8 iu-ut, thong3-khou2, kian3-siau3 e5 sim chit8 iuN7. Goa2 chhim-chhim kam2-kak Lim5 Bok8-su e5 oe7 si7 tioh8--e5; tui3 taN khi2, goa2 koat-chi3 beh chiau3 i e5 oe7 lai5 kiaN5."
        ]
      ],
      "篇名": "Su7-sit8 siau2-suat--kiu5 tsit ki3"
    }
  ]
}
