{
  "作者": "Pasuya",
  "出版年": "2001",
  "出版者": "TGB台灣學生語文促進會",
  "文類": "小說",
  "書寫系統": "漢羅",
  "資料": [
    {
      "段": [
        [
          "透早cheng-sin5，窗a2門開--開，烏陰天烏陰天，1陣風chhoe--來，koh siam3雨毛a2，na2像hou7透早e5 phainn2天oe3--著，Yawas心情soah變gah悶悶。",
          "Thau3-cha2 cheng-sin5, thang-a2-mng5 khui--khui, ou-im-thinn ou-im-thinn, chit8 chun7 hong chhoe--lai5, koh siam3 hou7-mng5-a2, na2-chhiunn7 hou7 thau3-cha2 e5 phainn2-thinn oe3--tioh8, Yawas sim-cheng5 soah pian3 gah bun7-bun7."
        ],
        [
          "Be7-tang3 koh chhian5時間--a，Yawas ou-tou2-bai2 khia5--leh就趕緊出門。",
          "Be7-tang3 koh chhian5 si5-kan--a, Yawas ou-tou2-bai2 khia5--leh to7 koann2-kin2 chhut-mng5."
        ],
        [
          "趕到部落廣場，本底講7點半集合，這chun7都beh 8點--a，m7-koh來到位--e5 iau2無10個--leh，tak8-e5 e5情緒koh ka2-na2 kap天--nih e5雲kang7款，烏陰烏陰，無siann2精神。",
          "Koann2 kau3 pou7-lok8 kong2-tiunn5, pun2-te2 kong2 7 tiam2 poann3 chip8-hap8, chit chun7 to beh 8 tiam2--a, m7-koh lai5 kau3 ui7--e5 iau2 bo5 10 e5--leh, tak8-e5 e5 cheng5-su5 koh ka2-na2 kap thinn--nih e5 hun5 kang7-khoan2, ou-im ou-im, bo5 siann2 cheng-sin5."
        ],
        [
          "Yawas行過kap in ai-sah-chuh，聽in講chiah知影，這幾工，「Asia紅bun5塗工場」e5人si3-ke3放話：「Goan2會出動400個員工kap 200個警察等--lin2，好膽choh lin2來！」",
          "Yawas kiann5 koe3 kap in ai-sah-chuh, thiann in kong2 chiah chai-iann2, chit kui2 kang, “Asia ang5-bun5-thou5 kang-tiunn5” e5 lang5 si3-ke3 pang3-oe7: “Goan2 e7 chhut-tong7 400 e5 oan5-kang kap 200 e5 keng3-chhat tan2--lin2, ho2-tann2 choh lin2 lai5!”"
        ],
        [
          "Hoan7-se3是hou7 chiah-e5話hann2--著，tak8-e5 chiah m7敢來…Yawas心肝底teh ioh。",
          "Hoan7-se3 si7 hou7 chiah-e5 oe7 hann2--tioh8, tak8-e5 chiah m7 kann2 lai5…Yawas sim-koann-te2 teh ioh."
        ],
        [
          "這chun7，指揮車e5喇叭有聲teh tan5，Yashi坐ti7駕駛座，手gia5 mai3-kuh，用Truku e5話大聲放送。講無幾句話，車駛tin2動，經過Yawas身軀邊e5時，Yashi tham3頭ka7講：「無要緊，我來ka7 tak8-e5 hoah--出-來！」Yashi na2放送na2 ka7車駛入去部落。",
          "Chit chun7, chi2-hui-chhia e5 la3-pah u7 siann teh tan5, Yashi che7 ti7 ka3-su2-cho7, chhiu2 gia5 mai3-kuh, iong7 Truku e5 oe7 toa7-siann hong3-sang3. Kong2 bo5 kui2 ku3 oe7, chhia sai2 tin2-tang7, keng-koe3 Yawas seng-khu pinn e5 si5, Yashi tham3-thau5 ka7 kong2: “Bo5 iau3-kin2, goa2 lai5 ka7 tak8-e5 hoah--chhut-lai5!” Yashi na2 hong3-sang3 na2 ka7 chhia sai2 jip8 khi3 pou7-lok8."
        ],
        [
          "『我的外孫回來部落，他問我Bagi的山在哪裡，我告訴他，那已經不是Bagi的山了，Bagi的山沒有了，那是水泥廠的啊…』Ciru khia7 ti7無joa7 hng7 hia，用真食力e5華語teh講hou7電視台e5記者聽。",
          "『我的外孫回來部落, 他問我Bagi的山在哪裡, 我告訴他, 那已經不是Bagi的山了, Bagi的山沒有了, 那是水泥廠的啊…』Ciru khia7 ti7 bo5 joa7 hng7 hia, iong7 chin chiah8-lat8 e5 Hoa5-gi2 teh kong2 hou7 tian7-si7-tai5 e5 ki3-chia2 thiann."
        ],
        [
          "Yawas心內想著si7大人bat ka7講--過： Lan2 Truku古早toa3 ti7山--nih，日本人來e5時，講he是國有地，強迫lan2搬落山，國民政府來了後，講chia是國家公園，koh叫lan2 ai3搬走。「政府」就是an2-ne，1步1步逼lan2離開ka-ti7 e5所在，beh ka7 lan2 e5土地搶--去！",
          "Yawas sim-lai7 siunn7 tioh8 si7-toa7-lang5 bat ka7 kong2--koe3: Lan2 Truku kou2-cha2 toa3 ti7 soann--nih, Jit8-pun2-lang5 lai5 e5 si5, kong2 he si7 kok-iu2-te7, kiong5-pek lan2 poann loh8 soann, Kok-bin5 cheng3-hu2 lai5 liau2-au7, kong2 chia si7 kok-ka kong-hng5, koh kio3 lan2 ai3 poann-chau2. “Cheng3-hu2” to7-si7 an2-ne, chit8 pou7 chit8 pou7 pek lan2 li7-khui ka-ti7 e5 sou2-chai7, beh ka7 lan2 e5 thou2-te7 chhiunn2--khi3!"
        ],
        [
          "Yawas想gah tng注神，hiong7-hiong7聽著Samaw teh hoah-hiu，oat8頭看--過-去，廣場hit頭，i熟sai7 e5 ou-bah-sang2 ou-chih-sang2 1個1個ui3部落hit-peng5行--出-來，有e5 chah番刀，有e5 gia5鋤頭，ma7有mouh樹chai--e5。Yashi e5放送chiann5實有效neh。",
          "Yawas siunn7 gah tng chu3-sin5, hiong7-hiong7 thiann tioh8 Samaw teh hoah-hiu, oat8-thau5 khoann3--koe3-khi3, kong2-tiunn5 hit thau5, i sek8-sai7 e5 ou-bah-sang2 ou-chih-sang2 chit8 e5 chit8 e5 ui3 pou7-lok8 hit-peng5 kiann5--chhut-lai5, u7 e5 chah hoan-to, u7 e5 gia5 ti5-thau5, ma7 u7 mouh chhiu7-chai--e5. Yashi e5 hong3-sang3 chiann5-sit8 u7-hau7 neh."
        ],
        [
          "天iu5-goan5烏陰烏陰，風ma7 iau2 koh真thau3，m7-koh無koh sap雨mi5-a2--a。無joa7大e5廣場，這chun7 oan-na7有beh 60個人--a，氣氛愈來愈燒loh8。",
          "Thinn iu5-goan5 ou-im ou-im, hong ma7 iau2 koh chin thau3, m7-koh bo5 koh sap hou7-mi5-a2--a. Bo5 joa7 toa7 e5 kong2-tiunn5, chit chun7 oan-na7 u7 beh 60 e5 lang5--a, khi3-hun ju2 lai5 ju2 sio-loh8."
        ],
        [
          "Miyai分柴枋牌a2分gah無閒chhih-chhah，枋a2頂koan5，tak8-te3都用紅漆ka7地段地號kap地主e5名寫--起-lih。Yikong ma7走前chong5後teh交帶事工。In透暝無khun3，心肝頭long2 leh掛念今a2日e5 tai7-chi3。",
          "Miyai pun chha5-pang-pai5-a2 pun gah bo5-eng5 chhih-chhah, pang-a2 teng2-koan5, tak8-te3 to iong7 ang5-chhat ka7 te7-toann7 te7-ho7 kap te7-chu2 e5 mia5 sia2--khi2-lih. Yikong ma7 chau2 cheng5 chong5 au7 teh kau-tai3 su7-kang. In thau3-me5 bo5 khun3, sim-koann-thau5 long2 leh koa3-liam7 kin-a2-jit8 e5 tai7-chi3."
        ],
        [
          "「今a2日，lan2 beh tng2去種作！」Yikong e5聲ui3喇叭頭放送--出-來，廣場內e5 Truku，tak8-e5心肝inn2-a2 long2 toe3 leh jiat8--起-來。",
          "“Kin-a2-jit8, lan2 beh tng2 khi3 cheng3-choh!” Yikong e5 siann ui3 la3-pah-thau5 hong3-sang3--chhut-lai5, kong2-tiunn5 lai7 e5 Truku, tak8-e5 sim-koann inn2-a2 long2 toe3 leh jiat8--khi2-lai5."
        ],
        [
          "3月12，花蓮秀林e5 Truku族人beh tng2去in e5土地種作，Asia紅bun5塗工場ka7 in e5土地搶--去，今a2日，in beh去ka7土地討--tng2-來！",
          "3 goeh8 12, Hoa-lian Siu3-lim5 e5 Truku chok8-jin5 beh tng2 khi3 in e5 thou2-te7 cheng3-choh, Asia ang5-bun5-thou5 kang-tiunn5 ka7 in e5 thou2-te7 chhiunn2--khi3, kin-a2-jit8, in beh khi3 ka7 thou2-te7 tho2--tng2-lai5!"
        ],
        [
          "9點半，ti7部落廣場集合e5 Truku行出廣場，指揮車ti7頭前chhoa7路，Yawas khia5 ou-tou2-bai2 toe3 ti7邊--a2，指揮車後壁，kui路long2是Truku族人，有駛車--e5，oan-na7有khia5 ou-tou2-bai2--e5。",
          "9 tiam2 poann3, ti7 pou7-lok8 kong2-tiunn5 chip8-hap8 e5 Truku kiann5 chhut kong2-tiunn5, chi2-hui-chhia ti7 thau5-cheng5 chhoa7-lou7, Yawas khia5 ou-tou2-bai2 toe3 ti7 pinn--a2, chi2-hui-chhia au7-piah, kui lou7 long2 si7 Truku chok8-jin5, u7 sai2-chhia--e5, oan-na7 u7 khia5 ou-tou2-bai2--e5."
        ],
        [
          "離開廣場無joa7 hng7 e5所在，Asia紅bun5塗工場e5運送帶，就koan5-koan5 chhai7 ti7正手peng5路邊。車隊一直順工場牆koeh8邊e5大路駛--去，沿路看會著牆koeh8內底e5變電所，機器，廠房…",
          "Li7-khui kong2-tiunn5 bo5 joa7 hng7 e5 sou2-chai7, Asia ang5-bun5-thou5 kang-tiunn5 e5 un7-sang3-toa3, to7 koan5-koan5 chhai7 ti7 chiann3-chhiu2 peng5 lou7-pinn. Chhia-tui7 it-tit8 sun7 kang-tiunn5 chhiunn5-koeh8 pinn e5 toa7-lou7 sai2--khi3, ian5-lou7 khoann3 e7 tioh8 chhiunn5-koeh8 lai7-te2 e5 pian3-tian7-sou2, ke-khi3, chhiunn2-pang5…"
        ],
        [
          "「Asia e5員工兄弟，請lin2安心tng2去作sit，m7免煩惱。Gun2 kan-tann是beh tng2來種作，m7是來破壞工場--e5，lin2免煩惱--lah！」指揮車沿路一直放送。工場牆koeh8內底， 不時出現10幾個ti3黃工地帽a2 e5工人，kui tin7 khia7 ti7 hia teh相。",
          "“Asia e5 oan5-kang hiann-ti7, chhiann2 lin2 an-sim tng2 khi3 choh-sit, m7 bian2 hoan5-lo2. Gun2 kan-tann si7 beh tng2 lai5 cheng3-choh, m7 si7 lai5 pho3-hoai7 kang-tiunn5--e5, lin2 bian2 hoan5-lo2--lah!” Chi2-hui-chhia ian5-lou7 it-tit8 hong3-sang3. Kang-tiunn5 chhiunn5-koeh8 lai7-te2, put-si5 chhut-hian7 10 kui2 e5 ti3 ng5 kang-te7-bo7-a2 e5 kang-lang5, kui tin7 khia7 ti7 hia teh siong3."
        ],
        [
          "「感謝Asia紅bun5塗工場chiah-ni7 kau7禮數，派chiah-ni7 che7人beh歡迎Truku tng2--來！」指揮車繼續teh放送。知影Truku beh來，Asia專工停工1工，動用所有員工，beh全力阻擋Truku。",
          "“Kam2-sia7 Asia ang5-bun5-thou5 kang-tiunn5 chiah-ni7 kau7 le2-sou3, phai3 chiah-ni7 che7 lang5 beh hoan-geng5 Truku tng2--lai5!” Chi2-hui-chhia ke3-siok8 teh hong3-sang3. Chai-iann2 Truku beh lai5, Asia choan-kang theng5-kang chit8 kang, tong7-iong7 sou2-u7 oan5-kang, beh choan5-lek8 chou2-tong3 Truku."
        ],
        [
          "過工場正門，車隊oat過正手peng5山路入--去，peh kia7，beh一直行去到Asia紅bun5塗工場oa2山hit-peng5 e5大門，hia有1 phian3 khng3烏炭e5大空地，Truku e5土地就ti7 hia。",
          "Koe3 kang-tiunn5 chiann3-mng5, chhia-tui7 oat koe3 chiann3-chhiu2 peng5 soann-lou7 jip8--khi3, peh kia7, beh it-tit8 kiann5 khi3 kau3 Asia ang5-bun5-thou5 kang-tiunn5 oa2 soann hit-peng5 e5 toa7-mng5, hia u7 chit8 phian3 khng3 ou-thoann3 e5 toa7 khang3-te7, Truku e5 thou2-te7 to7 ti7 hia."
        ],
        [
          "車隊來到位，工場大門關gah bah-bah-bah，內底koh有1台箱a2車tu7--leh，hou7人無法tou7 ka7門sak--開。大門kap 2 peng5牆koeh8後壁，khia7 chiann5百個Asia e5工人，大門外口，20 thong2個警察手gia5長棍a2，排2 choa7 chhai7 ti7路邊。Asia e5周經理chhoa7 4~5個人，大pan7大pan7擋ti7門嘴。",
          "Chhia-tui7 lai5 kau3 ui7, kang-tiunn5 toa7-mng5 koainn gah bah-bah-bah, lai7-te2 koh u7 chit8 tai5 siunn-a2-chhia tu7--leh, hou7 lang5 bo5 hoat-tou7 ka7 mng5 sak--khui. Toa7-mng5 kap nng7 peng5 chhiunn5-koeh8 au7-piah, khia7 chiann5 pah e5 Asia e5 kang-lang5, toa7-mng5 goa7-khau2, 20 thong2 e5 keng3-chhat chhiu2 gia5 tng5-kun3-a2, pai5 nng7 choa7 chhai7 ti7 lou7-pinn. Asia e5 Chiu keng-li2 chhoa7 4~5 e5 lang5, toa7-pan7 toa7-pan7 tong3 ti7 mng5-chhui3."
        ],
        [
          "「Lan2 e5祖先自早就ti7 chia生thoann3，ma7 ka7 chiah-e5土地留hou7--lan2，chia本底就是lan2 e5，tng2來ka-ki7 e5所在本底就是lan2 e5權利。今a2日，lan2 Truku beh tng2來ka-ki7 e5所在，lan2 beh tng2來ka-ki7 e5土地種作！」指揮車頂頭，Yikong手gia5 mai3-kuh，大大聲teh宣示，口氣堅定。",
          "“Lan2 e5 chou2-sian chu7 cha2 to7 ti7 chia senn-thoann3, ma7 ka7 chiah-e5 thou2-te7 lau5 hou7--lan2, chia pun2-te2 to7-si7 lan2 e5, tng2 lai5 ka-ki7 e5 sou2-chai7 pun2-te2 to7-si7 lan2 e5 koan5-li7. Kin-a2-jit8, lan2 Truku beh tng2 lai5 ka-ki7 e5 sou2-chai7, lan2 beh tng2 lai5 ka-ki7 e5 thou2-te7 cheng3-choh!” Chi2-hui-chhia teng2-thau5, Yikong chhiu2 gia5 mai3-kuh, toa7-toa7-siann teh soan-si7, khau2-khi3 kian-teng7."
        ],
        [
          "宣示煞，神學院原住民學生隊sui5手相牽，ti7大門頭前圍1個半圓khou-a2，ka7警察kap Asia e5人擋tiam3外khou圍。幾個Truku ou-chih-sang2行入khou-a2內底，beh用傳統e5方式(gaya)，進行Tmukuy Masu儀式。",
          "Soan-si7 soah, Sin5-hak8-inn7 Goan5-chu7-bin5 hak8-seng-tui7 sui5 chhiu2 sio-khan, ti7 toa7-mng5 thau5-cheng5 ui5 chit8 e5 poann3-inn5-khou-a2, ka7 keng3-chhat kap Asia e5 lang5 tong3 tiam3 goa7-khou-ui5. Kui2 e5 Truku ou-chih-sang2 kiann5 jip8 khou-a2 lai7-te2, beh iong7 thoan5-thong2 e5 hong-sek(gaya), chin3-heng5 Tmukuy Masu gi5-sek."
        ],
        [
          "In先ti7塗kha ou2 1個空，嘴--nih na2唸na2 ka7手--nih e5圓石頭theh8 koan5-koan5：「Ng3望今年e5收成就像這粒石頭，重gah倉庫e5柱a2都chih-chainn3 be7 tiau5。」Ka7粿chhiok8-chhiok8--leh，tan3落空--nih：「Ng3望Truku kap土地e5感情ham7這te3粿kang7款，黏gah割be7開。」Koh來，嘴kam5小米酒，tui3 hit個空phui3--落：「Ng3望雨水像酒hiah-ni7 kau7 hiah-ni7 che7。」續--落，ka7水晶石theh8--起-來koh khng3--落-去：「Ng3望祖靈賜火hou7 Truku，ka7 gun2 chhio7光，hou7 gun2燒熱。」唸煞，ka7種子ia7--入-去，儀式就完成--a。",
          "In seng ti7 thou5-kha ou2 chit8 e5 khang, chhui3--nih na2 liam7 na2 ka7 chhiu2--nih e5 inn5-chioh8-thau5 theh8 koan5-koan5: “Ng3-bang7 kin-ni5 e5 siu-seng5 to7 chhiunn7 chit liap8 chioh8-thau5, tang7 gah chhng-khou3 e5 thiau7-a2 to chih-chainn3 be7 tiau5.” Ka7 koe2 chhiok8-chhiok8--leh, tan3 loh8 khang--nih: “Ng3-bang7 Truku kap thou2-te7 e5 kam2-cheng5 ham7 chit te3 koe2 kang7-khoan2, liam5 gah koah be7 khui.” Koh lai5, chhui3 kam5 sio2-bi2-chiu2, tui3 hit e5 khang phui3--loh8: “Ng3-bang7 hou7-chui2 chhiunn7 chiu2 hiah-ni7 kau7 hiah-ni7 che7.” Soa3--loh8, ka7 chui2-chenn-chioh8 theh8--khi2-lai5 koh khng3--loh8-khi3: “Ng3-bang7 chou2-leng5 su3 hoe2 hou7 Truku, ka7 gun2 chhio7-kng, hou7 gun2 sio-joah8.” Liam7 soah, ka7 cheng2-chi2 ia7--jip8-khi3, gi5-sek to7 oan5-seng5--a."
        ],
        [
          "Samaw kap Yawas in chiah-e5少年--e5，目chiu long2 thinn2金金，tiam7-tiam7 khia7 leh看。",
          "Samaw kap Yawas in chiah-e5 siau3-lian5--e5, bak8-chiu long2 thinn2-kim-kim, tiam7-tiam7 khia7 leh khoann3."
        ],
        [
          "儀式結束，Truku要求Asia ka7門phah--開，hou7 Truku族人入去ka-ti7 e5土地種作。",
          "Gi5-sek kiat-sok, Truku iau-kiu5 Asia ka7 mng5 phah--khui, hou7 Truku chok8-jin5 jip8 khi3 ka-ti7 e5 thou2-te7 cheng3-choh."
        ],
        [
          "Asia e5周經理這chun7用ka-ti7 chhoan5 e5 mai3-kuh hoah聲：『這是亞泥的土地，你們無權進來…』話iau2未講煞，Yikong e5喇叭聲sui7 ka7 kham3--過：「Goan2無beh聽你講siann2，hou7 goan2入--去，ka7土地還--goan2！」「In boai3 hou7 lan2入--去，lan2就ka-ki7入--去！」指揮車頂頭，Bayan接續落講。",
          "Asia e5 Chiu keng-li2 chit chun7 iong7 ka-ti7 chhoan5 e5 mai3-kuh hoah-siann:『這是亞泥的土地, 你們無權進來…』Oe7 iau2-boe7 kong2 soah, Yikong e5 la3-pah-siann sui7 ka7 kham3--koe3: “Goan2 bo5 beh thiann li2 kong2 siann2, hou7 goan2 jip8--khi3, ka7 thou2-te7 heng5--goan2!” “In boai3 hou7 lan2 jip8--khi3, lan2 to7 ka-ki7 jip8--khi3!” Chi2-hui-chhia teng2-thau5, Bayan chiap-soa3 loh8 kong2."
        ],
        [
          "Truku族人chhih8 oa2--去，ti7 Asia大門口，kui tin7 ka7周經理圍--起-來，大聲ka7嚷。本底chhai7 ti7路邊hit 20 thong2個警察，sui5走來beh保護周經理，學生隊kap警察就an2-ne起衝突，ti7 Asia門kha口khiu2來khiu2去。看著這個場面，Yawas心肝底膽膽，gang7-gang7 khia7--leh，m7知kam2 beh chhih8過tau3 sak。",
          "Truku chok8-jin5 chhih8 oa2--khi3, ti7 Asia toa7-mng5-khau2, kui tin7 ka7 Chiu keng-li2 ui5--khi2-lai5, toa7-siann ka7 jiang2. Pun2-te2 chhai7 ti7 lou7-pinn hit 20 thong2 e5 keng3-chhat, sui5 chau2 lai5 beh po2-hou7 Chiu keng-li2, hak8-seng-tui7 kap keng3-chhat to7 an2-ne khi2 chhiong-tut8, ti7 Asia mng5-kha-khau2 khiu2 lai5 khiu2 khi3. Khoann3 tioh8 chit e5 tiunn5-bin7, Yawas sim-koann-te2 tam2-tam2, gang7-gang7 khia7--leh, m7 chai kam2 beh chhih8 koe3 tau3 sak."
        ],
        [
          "『還我土地！ 還我土地！…』學生隊chhoa7頭開始hoah口號，Yawas kui sian人HIGH--起-來，ma7 toe3 tak8-e5大力hoah出聲。Samaw m7知tang時走來Yawas身軀邊，ka7『請勿阻擋Truku返回』e5柴枋牌a2 sa hou7--i，就chong5--入-去起衝突e5人群內底，Yawas頓--1-下，ka7牌a2 gia5 gah koan5-koan5-koan5，toe3 Samaw chinn--過-去。",
          "『還我土地! 還我土地!…』Hak8-seng-tui7 chhoa7-thau5 khai-si2 hoah khau2-ho7, Yawas kui sian lang5 HIGH--khi2-lai5, ma7 toe3 tak8-e5 toa7-lat8 hoah chhut siann. Samaw m7 chai tang-si5 chau2 lai5 Yawas seng-khu pinn, ka7『請勿阻擋Truku返回』e5 chha5-pang pai5-a2 sa hou7--i, to7 chong5--jip8-khi3 khi2 chhiong-tut8 e5 jin5-kun5 lai7-te2, Yawas tun3--chit8-e7, ka7 pai5-a2 gia5 gah koan5-koan5-koan5, toe3 Samaw chinn--koe3-khi3."
        ],
        [
          "Kheh到頭前，Yawas看著Yikong kap Miyai，手theh8法院e5判決書kap土地e5所有權狀，要求周經理ka7門開--開。周經理橫霸霸：『你們的耕作存續期只有10年，你們也已經超過10年沒有在這裡耕作，早已喪失土地使用權了！ 法院不了解狀況就亂判，這塊地是政府租給亞泥的，你們自己去找政府要，我絕對不讓你們進來！』Yashi聽gah chiann5 be7爽，大聲ka7 chhoh：『土地被你們霸佔，怎麼行使耕作權！』",
          "Kheh kau3 thau5-cheng5, Yawas khoann3 tioh8 Yikong kap Miyai, chhiu2 theh8 hoat-inn7 e5 phoann3-koat-su kap thou2-te7 e5 sou2-iu2-koan5-chng7, iau-kiu5 Chiu keng-li2 ka7 mng5 khui--khui. Chiu keng-li2 hoainn5-pa3-pa3:『你們的耕作存續期只有10年, 你們也已經超過10年沒有在這裡耕作, 早已喪失土地使用權了! 法院不了解狀況就亂判, 這塊地是政府租給亞泥的, 你們自己去找政府要, 我絕對不讓你們進來!』Yashi thiann gah chiann5 be7-song2, toa7-siann ka7 chhoh:『土地被你們霸佔, 怎麼行使耕作權!』"
        ],
        [
          "周經理1 khou猴頭niau2鼠面，Yawas chiann5想beh用手--nih e5枋a2 ka7 tainn--落-去。",
          "Chiu keng-li2 chit8 khou kau5-thau5 niau2-chhi2-bin7, Yawas chiann5 siunn7 beh iong7 chhiu2--nih e5 pang-a2 ka7 tainn--loh8-khi3."
        ],
        [
          "「Tng2來lan2 ka-ki7 e5土地，是lan2生本就有e5權利，無人會sai2 ka7 lan2阻擋，lan2 chit-ma2就beh入--去，lan2堅持非暴力，m7-koh若有人動kha動手beh阻擋，Truku有權利反抗！」Bayan ti7指揮車頂頭大聲hoah。",
          "“Tng2 lai5 lan2 ka-ki7 e5 thou2-te7, si7 lan2 senn-pun2 to7 u7 e5 koan5-li7, bo5 lang5 e7-sai2 ka7 lan2 chou2-tong3, lan2 chit-ma2 to7 beh jip8--khi3, lan2 kian-chhi5 hui pok8-lek8, m7-koh na7 u7 lang5 tang7-kha tang7-chhiu2 beh chou2-tong3, Truku u7 koan5-li7 hoan2-khong3!” Bayan ti7 chi2-hui-chhia teng2-thau5 toa7-siann hoah."
        ],
        [
          "過無半點鐘，kui tin7人iu5-goan5 ti7大門口teh相chenn3，大門to3-peng5 20公尺鐵絲網a2 hia有人teh hoah-hiu，學生隊tng teh kap Asia e5工人相sak，衝突比tu2-chiah koh khah大，sak無joa7久，學生隊ka7鐵絲網a2 sak倒--去，大門chia e5 Truku long2 chong5--來，2 peng5 sak過來chinn過去，過無10分鐘，Truku就 1個1個long3--入-去-a。",
          "Koe3 bo5 poann3 tiam2-cheng, kui tin7 lang5 iu5-goan5 ti7 toa7-mng5-khau2 teh sio-chenn3, Toa7-mng5 to3-peng5 20 kong-chhioh thih-si-bang7-a2 hia u7 lang5 teh hoah-hiu, hak8-seng-tui7 tng teh kap Asia e5 kang-lang5 sio-sak, chhiong-tut8 pi2 tu2-chiah koh khah toa7, sak bo5 joa7 ku2, hak8-seng-tui7 ka7 thih-si-bang7-a2 sak to2--khi3, toa7-mng5 chia e5 Truku long2 chong5--lai5, nng7 peng5 sak koe3 lai5 chinn koe3 khi3, koe3 bo5 10 hun-cheng, Truku to7 chit8 e5 chit8 e5 long3--jip8-khi3-a."
        ],
        [
          "Yawas ma7趕緊ka7柴枋牌a2 gia5--leh，toe3 Samaw e5 kha-chhng後nng3入去到內底。Tu2-chiah，tak8-e5 long2注神ti7大門口相chenn3 e5時，學生隊長Yibun早就chhoa7 4~5個人，ka7邊--a2 e5鐵絲網a2 ka斷--a。",
          "Yawas ma7 koann2-kin2 ka7 chha5-pang pai5-a2 gia5--leh, toe3 Samaw e5 kha-chhng au7 nng3 jip8 khi3 kau3 lai7-te2. Tu2-chiah, tak8-e5 long2 chu3-sin5 ti7 toa7-mng5-khau2 sio-chenn3 e5 si5, hak8-seng-tui7-tiunn2 Yibun cha2 to7 chhoa7 4~5 e5 lang5, ka7 pinn--a2 e5 thih-si-bang7-a2 ka tng7--a."
        ],
        [
          "來到內底，2 peng5 e5人繼續相chenn3，學生隊排1 choa7，一直向頭前sak--去，sio2-khoa2 sak出1-koa2空間，其他Truku就緊toe3 ti7後壁，有e5 chho3樹a2，有e5 khau草，有e5 kut8塗ou2空，ka7樹chai種--落-去。目nih-a2 nia5，kui phian3埔a2，long2 hou7 Truku佔--起-來-a。",
          "Lai5 kau3 lai7-te2, nng7 peng5 e5 lang5 ke3-siok8 sio-chenn3, hak8-seng-tui7 pai5 chit8 choa7, it-tit8 hiong3 thau5-cheng5 sak--khi3, sio2-khoa2 sak chhut chit8-koa2 khong-kan, ki5-thann Truku to7 kin2 toe3 ti7 au7-piah, u7 e5 chho3 chhiu7-a2, u7 e5 khau-chhau2, u7 e5 kut8-thou5 ou2-khang, ka7 chhiu7-chai cheng3--loh8-khi3. Bak8-nih-a2 nia5, kui phian3 pou-a2, long2 hou7 Truku chiam3--khi2-lai5-a."
        ],
        [
          "Yawas續手ka7枋a2 phiann--leh，chong5過去頭前，ham7學生隊做夥beh ka7 Asia e5工人sak--開。Na2 sak na2 sak，Asia e5工人真緊就long2退tui3後壁去--a。Yawas ham7學生隊排作1 choa7糾察線坐落塗kha，kap Asia工人相對相。Oat8頭ka7看，kui tin7 Truku族人khoann-khoann-a2 ui3埔a2頂頭行--落-來，na2行na2種樹chai，Yawas看gah chiann5感心，目屎soah lian3--出-來。",
          "Yawas soa3-chhiu2 ka7 pang-a2 phiann--leh, chong5 koe3 khi3 thau5-cheng5, ham7 hak8-seng-tui7 cho3-hoe2 beh ka7 Asia e5 kang-lang5 sak--khui. Na2 sak na2 sak, Asia e5 kang-lang5 chin kin2 to7 long2 the3 tui3 au7-piah khi3--a. Yawas ham7 hak8-seng-tui7 pai5 cho3 chit8 choa7 kiu3-chhat-soann3 che7 loh8 thou5-kha, kap Asia kang-lang5 sio tui3-siong3. Oat8-thau5 ka7 khoann3, kui tin7 Truku chok8-jin5 khoann-khoann-a2 ui3 pou-a2 teng2-thau5 kiann5--loh8-lai5, na2 kiann5 na2 cheng3 chhiu7-chai, Yawas khoann3 gah chiann5 kam2-sim, bak8-sai2 soah lian3--chhut-lai5."
        ],
        [
          "To3手peng5，1個少年e5 Asia工人m7願走，硬死擋ti7 hia，Samaw ma7硬死beh ka i sak離開。「你是sann2 siau5擋ti7 chia boai3走？」Samaw真phainn2聲sau3。",
          "To3-chhiu2 peng5, chit8 e5 siau3-lian5 e5 Asia kang-lang5 m7-goan7 chau2, nge7-si2 tong3 ti7 hia, Samaw ma7 nge7-si2 beh ka i sak li7-khui. “Li2 si7 sann2 siau5 tong3 ti7 chia boai3 chau2?” Samaw chin phainn2 siann-sau3."
        ],
        [
          "「Che是goan2工場，是an2-choann2 ai3 hou7 lin2入--來？」Hit個少年工人an2-ne應。",
          "“Che si7 goan2 kang-tiunn5, si7 an2-choann2 ai3 hou7 lin2 jip8--lai5?” Hit e5 siau3-lian5 kang-lang5 an2-ne in3."
        ],
        [
          "「Lin2公司ka7土地佔--去，hou7 goan2 boe7-tang3繼續ti7 chia生活，goan2 beh來ka7土地討--tng2-來！」Samaw愈講愈大聲。",
          "“Lin2 kong-si ka7 thou2-te7 chiam3--khi3, hou7 goan2 boe7-tang3 ke3-siok8 ti7 chia seng-oah8, goan2 beh lai5 ka7 thou2-te7 tho2--tng2-lai5!” Samaw ju2 kong2 ju2 toa7-siann."
        ],
        [
          "「Hou7 lin2入--來，goan2就無頭路--a，lin2 ai3生活，goan2就免生活nih！」少年--e5 ma7大聲嚷。",
          "“Hou7 lin2 jip8--lai5, goan2 to7 bo5 thau5-lou7--a, lin2 ai3 seng-oah8, goan2 to7 bian2 seng-oah8 nih!” Siau3-lian5--e5 ma7 toa7-siann jiang2."
        ],
        [
          "Samaw起phui3面，大大力ka7 sak胸坎，少年工人倒退幾lo7步，險a2倒頭chai，chiah khia7 chai7 nia5，拳頭母tenn7--leh就beh bok Samaw，後壁e5 Asia工人緊ka7 giu2--過-去，Yawas ma7緊過去ka7 Samaw mouh--leh，tai7-chi3 chiah煞--去，若無，hoan7-se3會phah--起-來。",
          "Samaw khi2-phui3-bin7, toa7-toa7-lat8 ka7 sak heng-kham2, siau3-lian5 kang-lang5 to3-the3 kui2-lo7 pou7, hiam2-a2 to3-thau5-chai, chiah khia7 chai7 nia5, kun5-thau5-bo2 tenn7--leh to7 beh bok Samaw, au7-piah e5 Asia kang-lang5 kin2 ka7 giu2--koe3-khi3, Yawas ma7 kin2 koe3 khi3 ka7 Samaw mouh--leh, tai7-chi3 chiah soah--khi3, na7 bo5, hoan7-se3 e7 phah--khi2-lai5."
        ],
        [
          "正手peng5 hia，ti7 1 tin7 Asia工人面頭前，Saki ka7柴枋牌a2 tui3塗kha插--落，na2像teh宣示i tng2來到ka-ti7 e5土地--a。Saki開始ti7塗kha ou2空，ka7 1欉1欉keng蕉種--落-去，27冬--a，i等這工等27冬--a。",
          "Chiann3-chhiu2 peng5 hia, ti7 chit8 tin7 Asia kang-lang5 bin7-thau5-cheng5, Saki ka7 chha5-pang pai5-a2 tui3 thou5-kha chhah--loh8, na2-chhiunn7 teh soan-si7 i tng2 lai5 kau3 ka-ti7 e5 thou2-te7--a. Saki khai-si2 ti7 thou5-kha ou2-khang, ka7 chit8 chang5 chit8 chang5 keng-chio cheng3--loh8-khi3, 27 tang--a, i tan2 chit kang tan2 27 tang--a."
        ],
        [
          "Yawas ka7 Samaw giu2--leh，koh坐tng2學生隊內底。Saki繼續kut8塗無停khun3，i khiau-ku khiau-ku，頭毛ma7 long2白--去-a，Yawas e5目chiu一直teh看Saki，頭殼內，1-koa2影jiah ma7 teh tng2-seh8，soah看gah gong7神--去。",
          "Yawas ka7 Samaw giu2--leh, koh che7 tng2 hak8-seng-tui7 lai7-te2. Saki ke3-siok8 kut8-thou5 bo5 theng5-khun3, i khiau-ku khiau-ku, thau5-mng5 ma7 long2 peh8--khi3-a, Yawas e5 bak8-chiu it-tit8 teh khoann3 Saki, thau5-khak lai7, chit8-koa2 iann2-jiah ma7 teh tng2-seh8, soah khoann3 gah gong7-sin5--khi3."
        ],
        [
          "前幾年，政府e5原住民委員會去法院告Truku，Yikong招in chiah-e5少年--e5作調查，聽部落內底e5 si7大人講--著，Yawas chiah知影真che7關係這te3土地e5 tai7-chi3。",
          "Cheng5 kui2 ni5, cheng3-hu2 e5 Goan5-chu7-bin5 ui2-oan5-hoe7 khi3 hoat-inn7 ko3 Truku, Yikong chio in chiah-e5 siau3-lian5--e5 cho3 tiau-cha, thiann pou7-lok8 lai7-te2 e5 si7-toa7-lang5 kong2--tioh8, Yawas chiah chai-iann2 chin che7 koan-he7 chit te3 thou2-te7 e5 tai7-chi3."
        ],
        [
          "Kap其他Truku kang7款，Saki一直ti7這te3祖先留hou7--in e5土地頂koan5 teh生活。",
          "Kap ki5-thann Truku kang7-khoan2, Saki it-tit8 ti7 chit te3 chou2-sian lau5 hou7--in e5 thou2-te7 teng2-koan5 teh seng-oah8."
        ],
        [
          "27冬前，政府講chia是「原住民保留地」，是「政府e5地」，Truku ti7 chia種作，算是ka7政府租地，ui3 hit冬開始算，Truku ai3繼續ti7 chia種作超過10冬，這te3地chiah會變做是Truku族人--e5。",
          "27 tang cheng5, cheng3-hu2 kong2 chia si7 “Goan5-chu7-bin5 po2-liu5-te7”, si7 “cheng3-hu2 e5 te7”, Truku ti7 chia cheng3-choh, sng3 si7 ka7 cheng3-hu2 chou te7, ui3 hit tang khai-si2 sng3, Truku ai3 ke3-siok8 ti7 chia cheng3-choh chhiau-koe3 10 tang, chit te3 te7 chiah e7 pian3-cho3 si7 Truku chok8-jin5--e5."
        ],
        [
          "過2~3冬，Asia公司e5人來到chia，講beh ti7 chia起工場。鄉公所叫部落e5 Truku去開協調會，要求Truku ka7土地niu7 hou7 Asia公司使用，koh講會發補償金hou7地主。Saki當場講boai3，soah hou7鄉公所kap Asia公司e5人phainn2，in hann2講若boai3去領補償金，就beh叫法院來處理。",
          "Koe3 2~3 tang, Asia kong-si e5 lang5 lai5 kau3 chia, kong2 beh ti7 chia khi2 kang-tiunn5. Hiong-kong-sou2 kio3 pou7-lok8 e5 Truku khi3 khui hiap8-tiau-hoe7, iau-kiu5 Truku ka7 thou2-te7 niu7 hou7 Asia kong-si su2-iong7, koh kong2 e7 hoat pou2-siong2-kim hou7 te7-chu2. Saki tong-tiunn5 kong2 boai3, soah hou7 hiong-kong-sou2 kap Asia kong-si e5 lang5 phainn2, in hann2 kong2 na7 boai3 khi3 nia2 pou2-siong2-kim, to7 beh kio3 hoat-inn7 lai5 chhu2-li2."
        ],
        [
          "Tiunn-tu5幾lo7工了後，Saki雖bong2 chiann5 m7甘願，m7-koh koh驚會hou7法院掠--去，尾--a2 iau2是去領--a，「1分地2千khou，我e5地就an2-ne無--去-a！」Hit年toe3 Yikong做調查e5時，Saki無奈e5口氣，Yawas頭殼內iau2記gah真清楚。",
          "Tiunn-tu5 kui2-lo7 kang liau2-au7, Saki sui-bong2 chiann5 m7 kam-goan7, m7-koh koh kiann e7 hou7 hoat-inn7 liah8--khi3, boe2--a2 iau2 si7 khi3 nia2--a, “chit8 hun te7 nng7 chheng khou, goa2 e5 te7 to7 an2-ne bo5--khi3-a!” Hit ni5 toe3 Yikong cho3 tiau-cha e5 si5, Saki bu5-nai7 e5 khau2-khi3, Yawas thau5-khak lai7 iau2 ki3 gah chin chheng-chho2."
        ],
        [
          "「Siann2-mih補償金？ 我oann2-ko錢ma7無theh8--著！ 我無pang3-sak土地，ma7 m7 bat領過siann2-mih補償金，是an2-choann2我e5 keng蕉園就變做in e5工場--a？」Login愈講愈siunn7-khi3。",
          "“Siann2-mih pou2-siong2-kim? Goa2 oann2-ko chinn5 ma7 bo5 theh8--tioh8! Goa2 bo5 pang3-sak thou2-te7, ma7 m7 bat nia2 koe3 siann2-mih pou2-siong2-kim, si7 an2-choann2 goa2 e5 keng-chio-hng5 to7 pian3-cho3 in e5 kang-tiunn5--a?” Login ju2 kong2 ju2 siunn7-khi3."
        ],
        [
          "「我beh去種作e5時，Asia公司e5人ka7 goan2趕走，講政府已經ka7地租hou7 in用--a，20冬了後就會還。M7-koh到tann都20幾冬--a，Asia iau2 kang7款ka7地佔tiau5-tiau5…」訪問Ciru e5時，Yawas發現Truku是an2-choann2 hong5騙，an2-choann2 hong5 sai2弄--e5。",
          "“Goa2 beh khi3 cheng3-choh e5 si5, Asia kong-si e5 lang5 ka7 goan2 koann2-chau2, kong2 cheng3-hu2 i2-keng ka7 te7 chou hou7 in iong7--a, 20 tang liau2-au7 to7 e7 heng5. M7-koh kau3 tann to 20 kui2 tang--a, Asia iau2 kang7-khoan2 ka7 te7 chiam3 tiau5-tiau5…” Hong2-bun7 Ciru e5 si5, Yawas hoat-hian7 Truku si7 an2-choann2 hong5 phian3, an2-choann2 hong5 sai2-long7--e5."
        ],
        [
          "3冬前，原住民委員會去法院告Truku，講Truku ka7土地轉租hou7「非原住民」使用，違反「保留地管理辦法」e5規定，beh ka7 Truku e5土地權利塗銷。",
          "3 tang cheng5, Goan5-chu7-bin5 ui2-oan5-hoe7 khi3 hoat-inn7 ko3 Truku, kong2 Truku ka7 thou2-te7 choan2 chou hou7 “hui goan5-chu7-bin5” su2-iong7, ui5-hoan2 “po2-liu5-te7 koan2-li2 pan7-hoat” e5 kui-teng7, beh ka7 Truku e5 thou2-te7 koan5-li7 thou5-siau."
        ],
        [
          "部落內底，tak8-e5 long2 sa無發生siann2-mih tai7-chi3。收著紙狀e5時，看無teh寫siann2； 上法庭e5時，ma7聽無法官teh講siann2； 法律是siann2-mih，in頭殼內long2 sa無chang2…an2-ne是beh an2-choann2？ Tak8-e5 long2真無奈ma7真驚惶。",
          "Pou7-lok8 lai7-te2, tak8-e5 long2 sa bo5 hoat-seng siann2-mih tai7-chi3. Siu tioh8 choa2-chng7 e5 si5, khoann3 bo5 teh sia2 siann2; chiunn7 hoat-teng5 e5 si5, ma7 thiann bo5 hoat-koann teh kong2 siann2; hoat-lut8 si7 siann2-mih, in thau5-khak lai7 long2 sa-bo5-chang2…an2-ne si7 beh an2-choann2? Tak8-e5 long2 chin bu5-nai7 ma7 chin kiann-hiann5."
        ],
        [
          "M7-koh，Yikong m7願放棄：「政府koh khah惡質，財團koh khah壓霸，lan2 long2 ai3 ka7土地討--tng2-來！」",
          "M7-koh, Yikong m7-goan7 hong3-khi3: “Cheng3-hu2 koh khah ok-chit, chai5-thoan5 koh khah ah-pa3, lan2 long2 ai3 ka7 thou2-te7 tho2--tng2-lai5!”"
        ],
        [
          "尾--a2，Yikong chhoe7著真che7資料，有地主放棄土地權利e5放棄書，有ka7土地niu7 hou7 Asia公司e5同意書，koh有領補償金e5清冊…這chun7 chiah知影，當初時，為著beh hou7 Asia公司ti7 chia起工場，鄉公所e5人做假資料，頂頭koh有假簽名，用chiah-e5 la3-sap步ka7 Truku蹧躂，用騙--e5，用hann2--e5，用搶--e5，Truku e5土地就是an2-ne變做紅bun5塗工場--e5！",
          "Boe2--a2, Yikong chhoe7 tioh8 chin che7 chu-liau7, u7 te7-chu2 hong3-khi3 thou2-te7 koan5-li7 e5 hong3-khi3-su, u7 ka7 thou2-te7 niu7 hou7 Asia kong-si e5 tong5-i3-su, koh u7 nia2 pou2-siong2-kim e5 chheng-chheh…chit chun7 chiah chai-iann2, tong-chhoe-si5, ui7 tioh8 beh hou7 Asia kong-si ti7 chia khi2 kang-tiunn5, hiong-kong-sou2 e5 lang5 cho3 ke2 chu-liau7, teng2-thau5 koh u7 ke2 chhiam-mia5, iong7 chiah-e5 la3-sap-pou7 ka7 Truku chau-that, iong7 phian3--e5, iong7 hann2--e5, iong7 chhiunn2--e5, Truku e5 thou2-te7 to7-si7 an2-ne pian3-cho3 ang5-bun5-thou5 kang-tiunn5--e5!"
        ],
        [
          "原住民委員會想beh ka7案件撤回，法院做判決chin3前，Asia公司ma7派人beh來和解，講會tang3發koh khah che7補償金。Truku開會決定：「Truku boai3 tih8錢，goan2 kan-tann beh tih8 ka-ki7 e5土地！」",
          "Goan5-chu7-bin5 ui2-oan5-hoe7 siunn7 beh ka7 an3-kiann7 thiat-hoe5, hoat-inn7 cho3 phoann3-koat chin3-cheng5, Asia kong-si ma7 phai3 lang5 beh lai5 ho5-kai2, kong2 e7-tang3 hoat koh khah che7 pou2-siong2-kim. Truku khui-hoe7 koat-teng7: “Truku boai3 tih8 chinn5, goan2 kan-tann beh tih8 ka-ki7 e5 thou2-te7!”"
        ],
        [
          "舊年8月，法院宣判，駁回原住民委員會告Truku e5案件，土地iau2是Truku--e5，kui部落tak8-e5 long2歡歡喜喜，koh專工舉辦儀式祭拜祖靈。M7-koh幾lo7月日過--去-a，Asia紅bun5塗工場iu5-goan5無beh搬徙，政府ma7無beh出面處理，判決na2 teh判決--leh。Truku m7-chiah決定ka-ti7來討土地。",
          "Ku7-ni5 8 goeh8, hoat-inn7 soan-phoann3, pok-hoe5 Goan5-chu7-bin5 ui2-oan5-hoe7 ko3 Truku e5 an3-kiann7, thou2-te7 iau2 si7 Truku--e5, kui pou7-lok8 tak8-e5 long2 hoann-hoann-hi2-hi2, koh choan-kang ki2-pan7 gi5-sek che3-pai3 chou2-leng5. M7-koh kui2-lo7 goeh8-jit8 koe3--khi3-a, Asia ang5-bun5-thou5 kang-tiunn5 iu5-goan5 bo5 beh poann-soa2, cheng3-hu2 ma7 bo5 beh chhut-bin7 chhu2-li2, phoann3-koat na2 teh phoann3-koat--leh. Truku m7-chiah koat-teng7 ka-ti7 lai5 tho2 thou2-te7."
        ],
        [
          "Truku ti7埔a2 chia hoan地，chho3柴khou，種樹chai，bu2 beh點goa7鐘久，警察，Asia工人kap周經理一直khia7 ti7邊--a2看，boai3 hou7 Truku繼續向內底去。",
          "Truku ti7 pou-a2 chia hoan-te7, chho3 chha5-khou, cheng3 chhiu7-chai, bu2 beh tiam2 goa7 cheng ku2, keng3-chhat, Asia kang-lang5 kap Chiu keng-li2 it-tit8 khia7 ti7 pinn--a2 khoann3, boai3 hou7 Truku ke3-siok8 hiong3 lai7-te2 khi3."
        ],
        [
          "這chun7，1個a婆khia7 ti7周經理面頭前，手比tui3 hit tin7 Asia工人後壁去，「我e5土地ti7 hit-peng5，我beh去hia…」嘴--nih na2唸na2 beh行--過-去，周經理hiu Asia工人ka7擋，無beh hou7 i過--去。",
          "Chit chun7, chit8 e5 a-po5 khia7 ti7 Chiu keng-li2 bin7 thau5-cheng5, chhiu2 pi2 tui3 hit tin7 Asia kang-lang5 au7-piah khi3, “Goa2 e5 thou2-te7 ti7 hit-peng5, goa2 beh khi3 hia…” Chhui3--nih na2 liam7 na2 beh kiann5--koe3-khi3, Chiu keng-li2 hiu Asia kang-lang5 ka7 tong3, bo5 beh hou7 i koe3--khi3."
        ],
        [
          "「是an2-choann2 boai3 hou7我過？ He是我e5地，我beh過--去！」A婆大聲嚷，硬beh過--去，工人ka7 sak--tng2-來。Ti7埔a2 teh作sit e5 Truku看--著，chong5--來，beh ka7工人sak--開，hou7 a婆會sai2到ka-ti7 e5地種作。就an2-ne 2 peng5 koh衝突--起-來。",
          "“Si7 an2-choann2 boai3 hou7 goa2 koe3? He si7 goa2 e5 te7, goa2 beh koe3--khi3!” A-po5 toa7-siann jiang2, nge7 beh koe3--khi3, kang-lang5 ka7 sak--tng2-lai5. Ti7 pou-a2 teh choh-sit e5 Truku khoann3--tioh8, chong5--lai5, beh ka7 kang-lang5 sak--khui, hou7 a-po5 e7-sai2 kau3 ka-ti7 e5 te7 cheng3-choh. To7 an2-ne nng7 peng5 koh chhiong-tut8--khi2-lai5."
        ],
        [
          "Yawas ma7緊chong5來tau3 sak人。Ti7人群內底，Yawas發現身軀邊，ti3工地帽a2 e5人比tu2-chiah加beh 1倍，m7知是tui3 toh位pok--出-來-e5。To3手peng5，1個學生nng3入去到封鎖線後壁，sui7 hou7人ui3腰mouh--leh，hou3出來外口。",
          "Yawas ma7 kin2 chong5 lai5 tau3 sak lang5. Ti7 jin5-kun5 lai7-te2, Yawas hoat-hian7 seng-khu pinn, ti3 kang-te7-bo7-a2 e5 lang5 pi2 tu2-chiah ke beh chit8 poe7, m7 chai si7 tui3 toh-ui7 pok--chhut-lai5-e5. To3-chhiu2 peng5, chit8 e5 hak8-seng nng3 jip8 khi3 kau3 hong-so2-soann3 au7-piah, sui7 hou7 lang5 ui3 io mouh--leh, hou3 chhut lai5 goa7-khau2."
        ],
        [
          "無tiunn-ti5，Yawas面hong5 bok 1拳，Asia工人kap警察愈來愈粗魯，be7輸ka7 Truku當作土匪kang7款。",
          "Bo5 tiunn-ti5, Yawas bin7 hong5 bok chit8 kun5, Asia kang-lang5 kap keng3-chhat ju2 lai5 ju2 chhou-lou2, be7-su ka7 Truku tong3 cho3 thou2-hui2 kang7-khoan2."
        ],
        [
          "Ciru ma7 hong5 bok--著，氣phut-phut，m7知ui3 toh位sa著棍a2，gia5 koan5-koan5衝--入-去就beh ham3--落。Samaw ti7 i邊--a2，ka7棍a2 khiu2--leh，緊ka7 Ciru ui5--出-去。",
          "Ciru ma7 hong5 bok--tioh8, khi3-phut-phut, m7 chai ui3 toh-ui7 sa tioh8 kun3-a2, gia5 koan5-koan5 chhiong--jip8-khi3 to7 beh ham3--loh8. Samaw ti7 i pinn--a2, ka7 kun3-a2 khiu2--leh, kin2 ka7 Ciru ui5--chhut-khi3."
        ],
        [
          "場面愈來愈亂，in e5人愈來愈che7，出手ma7愈來愈重，Truku hong5擋ti7 ka-ti7土地外口，衝be7過封鎖線。煩惱Truku chiah-e5 si7大人會受傷，Truku族人決定無beh koh硬chhiang3--落-去。",
          "Tiunn5-bin7 ju2 lai5 ju2 loan7, in e5 lang5 ju2 lai5 ju2 che7, chhut-chhiu2 ma7 ju2 lai5 ju2 tang7, Truku hong5 tong3 ti7 ka-ti7 thou2-te7 goa7-khau2, chhiong be7 koe3 hong-so2-soann3. Hoan5-lo2 Truku chiah-e5 si7-toa7-lang5 e7 siu7-siong, Truku chok8-jin5 koat-teng7 bo5 beh koh nge7 chhiang3--loh8-khi3."
        ],
        [
          "「Chia是Truku e5土地，goan2 be7放棄，m7論lin2用siann2-mih手段beh阻擋，goan2一定會koh to3-tng2--來！ 」Yikong大聲ka7周經理嚷。",
          "“Chia si7 Truku e5 thou2-te7, goan2 be7 hong3-khi3, m7-lun7 lin2 iong7 siann2-mih chhiu2-toann7 beh chou2-tong3, goan2 it-teng7 e7 koh to3-tng2--lai5!” Yikong toa7-siann ka7 Chiu keng-li2 jiang2."
        ],
        [
          "Yawas心肝底真m7甘願，無錢無勢e5人kam2 tioh8 ai3 hou7政府kap財團an2-ne蹧躂？",
          "Yawas sim-koann-te2 chin m7 kam-goan7, bo5 chinn5 bo5 se3 e5 lang5 kam2 tioh8 ai3 hou7 cheng3-hu2 kap chai5-thoan5 an2-ne chau-that?"
        ],
        [
          "離開e5時，Yawas行ti7 hit個a婆身軀邊，想beh kap i講幾句話，soah講be7出嘴，kan-tann tiam7-tiam7 toe3 ti7 a婆邊--a2。",
          "Li7-khui e5 si5, Yawas kiann5 ti7 hit e5 a-po5 seng-khu pinn, siunn7 beh kap i kong2 kui2 ku3 oe7, soah kong2 be7 chhut-chhui3, kan-tann tiam7-tiam7 toe3 ti7 a-po5 pinn--a2."
        ],
        [
          "A婆na2行na2 oat8頭看，Yawas聽著ou-bah-sang2嘴--nih一直唸：「我beh tng2--去，he是我e5土地…」",
          "A-po5 na2 kiann5 na2 oat8-thau5 khoann3, Yawas thiann tioh8 ou-bah-sang2 chhui3--nih it-tit8 liam7: “Goa2 beh tng2--khi3, he si7 goa2 e5 thou2-te7…”"
        ]
      ],
      "篇名": "Gua2 beh tng2 lai5 tsing3-tsoh"
    }
  ]
}
