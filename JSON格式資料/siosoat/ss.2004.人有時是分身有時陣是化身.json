{
  "作者": "楊照陽",
  "出版年": "2004",
  "出版者": "蓮蕉花雜誌社",
  "文類": "小說",
  "書寫系統": "漢羅",
  "資料": [
    {
      "段": [
        [
          "阿蓮啊護專畢業了後，就去siau2人病院做實習護士，本來期滿以後，伊就要轉來市內找頭路就業，因為伊有考著華文系的夜間部，按咧做會當省真che7來回奔波的時間和精力。",
          "A-lian5--a2 hou7-choan pit8-giap8 liau2-au7, to7 khi3 siau2-lang5 penn7-inn7 cho3 sit8-sip8 hou7-su7, pun2-lai5 ki5-moa2 i2-au7, i to7 ai3 tng2-lai5 chhi7-lai7 chhoe7 thau5-lou7 chiu7-giap8, in-ui7 i u7 kho2 tioh8 Hoa5-bun5-he7 e5 ia7-kan-pou7, an2-ne cho3 e7-tang3 seng2 chin che7 lai5-hoe5 phun-pho e5 si5-kan kah cheng-lek8."
        ],
        [
          "但是，siau2病院有一種特點，就是醫生kah護士，伊的就職期滿，會當調走就大多數人，借著各種理由緊來調走；干na7病人若入來，就「企穩」佔tiau5著chit種公家病院，m7走。",
          "Tan7-si7, siau2-penn7-inn7 u7 chit8 chiong2 tek8-tiam2, to7-si7 i-seng kah hou7-su7, i e5 chiu7-chit ki5-moa2, e7-tang3 tiau3-chau2 to7 toa7-to-sou3 lang5, chioh tioh8 kok-chiong2 li2-iu5 kin2 lai5 tiau3-chau2; kan-na7 penn7-lang5 na7 jip8-lai5, to7 “khia7-un2” chiam3 tiau5 tioh8 chit chiong2 kong-ka penn7-inn7, m7 chau2."
        ],
        [
          "主要原因就是病院公園化，吃真好、衛生好、管理好，真親像是人間的天堂。阿蓮啊伊chit陣實習護士，是學校派去的，中晝時攏吃泡麵，定定看著患者kiat掉的菜尾仔，比伊吃的嘴吃物好幾落倍，有當時kah伊比評，心內也會產生一種，家己的生命是真m7值的怨嘆。",
          "Chu2-iau3 goan5-in to7-si7 penn7-inn7 kong-hng5-hoa3, chiah8 chin ho2, oe7-seng ho2, koan2-li2 ho2, chin chhin-chhiunn7 si7 jin5-kan e5 thian-tong5. A-lian5--a2 i chit chun7 sit8-sip8 hou7-su7, si7 hak8-hau7 phai3 khi3 e5, tiong-tau3-si5 long2 chiah8 phau3-mi7, tiann7-tiann7 khoann3 tioh8 hoan7-chia2 kiat-tiau7 e5 chhai3-boe2-a2, pi2 i chiah8 e5 chhui3-chiah8-mih8 ho2 kui2-lo7 poe7, u7 tang-si5 kah i pi2-pheng7, sim-lai7 ia7 e7 san2-seng chit8 chiong2, ka-ti7 e5 senn3-mia7 si7 chin m7-tat8 e5 oan3-than3."
        ],
        [
          "阿蓮啊彼當陣，將護士當做一種職業，並無認為患者是一群弱勢者，愛付出較che7的愛心去疼惜。後來伊會全心投入，是因為hit個時陣，有幾落個正式的護士，申請調走，而且外口的頭路也無好揣，在chit個因緣下，互伊已經蹛七冬久。",
          "A-lian5--a2 hit tang-chun7, chiong hou7-su7 tong3-cho3 chit8 chiong2 chit-giap8, peng7 bo5 jin7-ui7 hoan7-chia2 si7 chit8 kun5 jiok8-se3-chia2, ai3 hu3-chhut khah che7 e5 ai3-sim khi3 thiann3-sioh. Au7-lai5 i e7 choan5-sim tau5-jip8, si7 in-ui7 hit e5 si5-chun7, u7 kui2-lo7 e5 cheng3-sek e5 hou7-su7, sin-chheng2 tiau3-chau2, ji5-chhiann2 goa7-khau2 e5 thau5-lou7 ia7 bo5 ho2 chhoe7, ti7 chit e5 in-ian5 ha7, hou7 i i2-keng toa3 chhit tang ku2."
        ],
        [
          "伊看過真che7人的心態突變，人對本尊變分身閣轉變做化身。人的無奈、人的本質和天性。伊在生活當中，定定金銀銀看別人的目珠有輪轉否？有目珠捷捷瞇、心術不正的賊仔目否？因為護士的職責，除了事務性的工課以外，愛負責醫生的安全支援，以及患者突然攻擊的阻止，kah緊急連絡安全人員來制服患者，抑是鬥相工將發作掠狂的患者，將長手ng2長過手盤的尾溜布，旋過胛脊背才綁起來，才未亂chu2來，黑白攻擊別人。",
          "I khoann3 koe3 chin che7 lang5 e5 sim-thai7 tut8-pian3, lang5 tui3 pun2-chun pian3 hun-sin koh choan2-pian3 cho3 hoa3-sin. Lang5 e5 bu5-nai7, lang5 e5 pun2-chit kah thian-seng3. I ti7 seng-oah8 tang-tiong, tiann7-tiann7 kim-gin5-gin5 khoann3 pat8-lang5 e5 bak8-chiu u7 lian2-tng2 bo5? U7 bak8-chiu chiap8-chiap8 mi, sim-sut8 put-chiann3 e5 chhat8-a2-bak8 bo5? In-ui7 hou7-su7 e5 chit-chek, tu5-liau2 su7-bu7-seng3 e5 khang-khoe3 i2-goa7, ai3 hu7-chek i-seng e5 an-choan5 chi-oan5, i2-kip8 hoan7-chia2 tut8-jian5 kong-kek e5 chou2-chi2, kah kin2-kip lian5-lok8 an-choan5 jin5-oan5 lai5 che3-hok8 hoan7-chia2, iah si7 tau3-sann-kang7 chiong hoat-chok liah8-kong5 e5 hoan7-chia2, chiong tng5-chhiu2-ng2 tng5 koe3 chhiu2-poann5 e5 boe2-liu-pou3, soan koe3 kha-chiah-phiann chiah pak8 khi2-lai5, chiah be7 loan7-chu2-lai5, ou-peh8 kong-kek pat8-lang5."
        ],
        [
          "伊定定陷入去深思kah比較，be7當回頭到現實的社會，因為伊kah每一個患者，建立真密切的關係，所以患者會編理由騙醫生，但是會向阿蓮啊講正實話。伊才不sam2時，用對患者鬥陣的思考，來切入去伊的親戚朋友，欲走揣一寡面熟面熟的答案。",
          "I tiann7-tiann7 ham7 jip8-khi3 chhim-su kah pi2-kau3, be7-tang3 hoe5-thau5 kau3 hian7-sit8 e5 sia7-hoe7, in-ui7 i kah mui2 chit8 e5 hoan7-chia2, kian3-lip8 chin bit8-chhiat e5 koan-he7, sou2-i2 hoan7-chia2 e7 pian li2-iu5 phian3 i-seng, tan7-si7 e7 hiong3 A-lian5--a2 kong2 chiann-sit8-oe7. I chiah put-sam2-si5, iong7 tui3 hoan7-chia2 tau3-tin7 e5 su-kho2, lai5 chhiat jip8-khi3 i e5 chhin-chiann5 peng5-iu2, beh chau2-chhoe7 chit8-koa2 bin7-sek8 bin7-sek8 e5 tap-an3."
        ],
        [
          "在病院就職的第七冬，伊對阿裕醫生的印象較深。阿裕醫生會向伊所接觸著的人講：「人人攏愛心理復建，人人愛豐富心靈，人人愛心情放輕鬆，be7使有固執中的執著。」",
          "Ti7 penn7-inn7 chiu7-chit e5 te7 chhit tang, i tui3 A-ju7 i-seng e5 in3-siong2 khah chhim. A-ju7 i-seng e7 hiong3 i sou2 chiap-chhiok tioh8 e5 lang5 kong2: “Lang5-lang5 long2 ai3 sim-li2 hok8-kian3, lang5-lang5 ai3 hong-hu3 sim-leng5, lang5-lang5 ai3 sim-cheng5 pang3 khin-sang, be7-sai2 u7 kou3-chip tiong e5 chit-tioh8.”"
        ],
        [
          "阿蓮感覺阿裕醫生，除了「人人愛豐富心靈」這點做有到以外，其他百般kah伊無緣。伊講阿裕醫生為著要聽音樂的演奏會，攏會坐飛機南北二路去趕場，伊為著要聽 2點鐘，愛付出10外點鐘的往回是時常的。",
          "A-lian5 kam2-kak A-ju7 i-seng, tu5-liau2 “lang5-lang5 ai3 hong-hu3 sim-leng5” chit tiam2 cho3 u7 kau3 i2-goa7, ki5-tha pah-poann kah i bo5-ian5. I kong2 A-ju7 i-seng ui7 tioh8 beh thiann im-gak8 e5 ian2-chau3-hoe7, long2 e7 che7 hui-ki lam5-pak ji7-lou7 khi3 koann2-tiunn5, i ui7 tioh8 beh thiann 2 tiam2-cheng, ai3 hu3-chhut 10 goa7 tiam2-cheng e5 ong2-hoe5 si7 si5-siong5 e5."
        ],
        [
          "伊的牽手阿雯啊，定定向伊建議講：「去買上好的電腦片CD轉來聽就好，m7免去現場看ka7-ka7滾的人群，強欲吵死人的噪音，... 等歹處。」阿裕回應講：「我的目的是欲在沿路上，觀察眾生的百樣款，這過程是混亂kah複雜的，聽完演奏會，是我觀察眾生相以後的心靈補償。」",
          "I e5 khan-chhiu2 A-bun5--a2, tiann7-tiann7 hiong3 i kian3-gi7 kong2: “Khi3 be2 siong7 ho2 e5 tian7-nau2-phinn3 CD tng2-lai5 thiann to7 ho2, m7 bian2 khi3 hian7-tiunn5 khoann3 ka7-ka7-kun2 e5 lang5-kun5, kiong5-beh chha2-si2 lang5 e5 chau3-im, ... tan2 phainn2-chhu3.” A-ju7 hoe5-eng3 kong2: “Goa2 e5 bok8-tek8 si7 beh ti7 ian5-lou7 siong7, koan-chhat chiong3-seng e5 pah-iunn7-khoan2, che koe3-teng5 si7 hun3-loan7 kah hok8-chap8 e5, thiann oan5 ian2-chau3-hoe7, si7 goa2 koan-chhat chiong3-seng-siong3 i2-au7 e5 sim-leng5 pou2-siong2.”"
        ],
        [
          "阿雯不sam2時咧聽阿裕啊講話，有當時聽著一寡奇奇怪怪的答案，感覺阿裕啊的頭殼內，有一點仔「pha-tai2(sio2-tou2 /Short ）」去的感覺，m7知是不是在siau2病院蹛久，去tou3著患者的特質。伊雖然一個真簡單的問題，嘛愛思考足久，才講出答案，伊較早都be7按咧！敢是 ...。",
          "A-bun5 put-sam2-si5 leh thiann A-ju7--a2 kong2-oe7, u7 tang-si5 thiann tioh8 chit8-koa2 ki5-ki5-koai3-koai3 e5 tap-an3, kam2-kak A-ju7--a2 e5 thau5-khak lai7, u7 chit8-tiam2-a2 “pha-tai2 (sio2-tou2 /Short)” khi3 e5 kam2-kak, m7 chai si7 m7 si7 ti7 siau2-penn7-inn7 toa3 ku2, khi3 tou3 tioh8 hoan7-chia2 e5 tek8-chit. I sui-jian5 chit8 e5 chin kan2-tan e5 bun7-te5, ma7 ai3 su-kho2 chiok ku2, chiah kong2 chhut tap-an3, i khah-cha2 to be7 an2-ne ! Kam2 si7 ... ."
        ],
        [
          "有一日暗時一個臺國基金會，舉辦民謠變調演奏會。真拄仔好阿裕和阿蓮的翁婿阿照啊，兩個人坐相隔壁，在節目還未開始，因為兩個人講話有投機siak-phah，就相招去「食菸休息室」開講，雖然伊兩人攏無食菸。",
          "U7 chit8 jit8 am3-si5 chit8 e5 Tai5-kok ki-kim-hoe7, ki2-pan7 bin5-iau5 pian3-tiau7 ian2-chau3-hoe7. Chin tu2-a2-ho2 A-ju7 kah A-lian5 e5 ang-sai3 A-chiau3--a2, nng7 e5 lang5 che7 sio keh-piah, ti7 chiat-bok8 iau2-boe7 khai-si2, in-ui7 nng7 e5 lang5 kong2-oe7 u7 tau5-ki siak-phah, to7 sio-chio khi3 “chiah8-hun hiu-sek-sek” khai-kang2, sui-jian5 i nng7 lang5 long2 bo5 chiah8-hun."
        ],
        [
          "續尾兩個人，閣相招去公園邊啊，he現代人的茶店仔食茶。阿裕將伊的專業，對病理學、心理學講到太空醫學。阿照就講伊的專業，對機械電腦自動化，講到推銷術問題，雖然兩個人來自無同款的生活環境，雖然熟識無幾點鐘，不過親像多年無見面的老朋友，有真che7心內的疑問欲問，有真che7的心內話欲互相表明。",
          "Soa3-boe2 nng7 e5 lang5, koh sio chio khi3 kong-hng5 pinn--a2, he hian7-tai7-lang5 e5 te5-tiam3-a2 chiah8-te5. A-ju7 chiong i e5 choan-giap8, tui3 penn7-li2-hak8, sim-li2-hak8 kong2 kau3 thai3-khong i-hak8. A-chiau3 to7 kong2 i e5 choan-giap8, tui3 ki-hai5 tian7-nau2 chu7-tong7-hoa3, kong2 kau3 chhui-siau-sut8 bun7-te5, sui-jian5 nng7 e5 lang5 lai5-chu7 bo5 kang7-khoan2 e5 seng-oah8 khoan5-keng2, sui-jian5 sek8-sai7 bo5 kui2 tiam2-cheng, put-ko3 chhin-chhiunn7 to ni5 bo5 kinn3-bin7 e5 lau7-peng5-iu2, u7 chin che7 sim-lai7 e5 gi5-bun7 beh mng7, u7 chin che7 e5 sim-lai7-oe7 beh hou7-siong piau2-beng5."
        ],
        [
          "講到路尾，兩個人攏感覺真奇怪，因為伊是要來聽音樂會的，那會無代無誌走對chit-tah來，最後兩個人得著互相贊同的結論，兩個人攏是無吃藥仔的神經病患者，因為siau2病患者有的特質：追求完美，死m7改變的固執，認為家己是神，會無頭神（失憶症），會鬱卒會緊張，要解救眾生等。伊兩個人攏有，而且加倍充足。",
          "Kong2 kau3 lou7-boe2, nng7 e5 lang5 long2 kam2-kak chin ki5-koai3, in-ui7 i si7 beh lai5 thiann im-gak8-hoe7 e5, na2 e7 bo5 tai7 bo5 chi3 chau2 tui3 chit-tah lai5, choe3-au7 nng7 e5 lang5 tit tioh8 hou7-siong chan3-tong5 e5 kiat-lun7, nng7 e5 lang5 long2 si7 bo5 chiah8 ioh8-a2 e5 sin5-keng-penn7 hoan7-chia2, in-ui7 siau2-penn7 hoan7-chia2 u7 e5 tek8-chit: tui-kiu5 oan5-bi2, si2 m7 kai2-pian3 e5 kou3-chip, jin7-ui7 ka-ti7 si7 sin5, e7 bo5-thau5-sin5 (sit-ek8-cheng3), e7 ut-chut e7 kin2-tiunn, beh kai2-kiu3 chiong3-seng teng2. I nng7 e5 lang5 long2 u7, ji5-chhiann2 ka-poe7 chhiong-chiok."
        ],
        [
          "等節目結束以後，阿雯打手機仔互阿裕，問看伊chit-ma2 kah阿照啊，人是在叨位？阿裕報講：「恁對圖書館行出來，越對左邊行63公尺半，就會看著一間『呆呆』茶米店。」",
          "Tan2 chiat-bok8 kiat-sok i2-au7, A-bun5 phah chhiu2-ki-a2 hou7 A-ju7, mng7 khoann3 i chit-ma2 kah A-chiau3--a2, lang5 si7 ti7 toh-ui7? A-ju7 po3 kong2: “Lin2 tui3 tou5-su-koan2 kiann5 chhut-lai5, oat tui3 to3-peng5 kiann5 63 kong-chhioh poann3, to7 e7 khoann3 tioh8 chit8 keng『呆呆』te5-bi2-tiam3.”"
        ],
        [
          "阿雯牽著阿蓮的手，緩緩仔行向茶店仔，加入變作四個人咧開講的局面。... 阿裕突然間問阿蓮啊，問公事問講：「患者阿雲的二兄阿進啊，昨下昏敢有打電話要找阿雲啊？」",
          "A-bun5 khan tioh8 A-lian5 e5 chhiu2, khoann-khoann-a2 kiann5 hiong3 te5-tiam3-a2, ka-jip8 pian3-cho3 si3 e5 lang5 leh khai-kang2 e5 kiok8-bin7. ... A-ju7 tut8-jian5-kan mng7 A-lian5--a2, mng7 kong-su7 mng7 kong2: “Hoan7-chia2 A-hun5 e5 ji7-hiann A-chin3--a2, cha-e7-hng kam2 u7 phah tian7-oe7 beh chhoe7 A-hun5--a2?”"
        ],
        [
          "阿蓮回答應講：「有啊！不二過阿雲be7 kau5-gian3接電話，講伊三個阿兄無情無義，在厝內享受榮華富貴，將伊掠來chit-tah受折磨，另日互伊看著，m7放伊準煞。」",
          "A-lian5 hoe5-tap in3 kong2: “U7 ah! Put-ji7-ko3 A-hun5 be7 kau5-gian3 chiap tian7-oe7, kong2 i sann e5 a-hiann bo5 cheng5 bo5 gi7, ti7 chhu3-lai7 hiang2-siu7 eng5-hoa5 hu3-kui3, chiong i liah8 lai5 chit-tah siu7 chek-boa5, leng7-jit8 hou7 i khoann3 tioh8, m7 pang3 i chun2-soah.”"
        ],
        [
          "阿照趣味趣味問講：「恁咧講的阿雲，是致著甚麼病症？」阿裕講：「神經病發作的起因，是無受限制的。本來看著伊顯優秀的家庭背景，一直找未出發病後壁的原因。」",
          "A-chiau3 chhu3-bi7 chhu3-bi7 mng7 kong2: “Lin2 leh kong2 e5 A-hun5, si7 ti3 tioh8 siann2-mih penn7-cheng3?” A-ju7 kong2: “Sin5-keng-penn7 hoat-chok e5 khi2-in, si7 bo5 siu7 han7-che3 e5. Pun2-lai5 khoann3 tioh8 i hian3 iu-siu3 e5 ka-teng5 poe7-keng2, it-tit8 chhoe7 be7 chhut hoat-penn7 au7-piah e5 goan5-in.”"
        ],
        [
          "後來阿進ka7我講：「伊是在大學咧教心理學，依照伊家己研究的結果，應該是隔代遺傳。伊講在伊的父母hit代，無人發狂起siau2。伊這代有四個兄妹，除了阿雲以外，另外大兄阿文kah小弟阿武啊，伊兩人攏是做醫生，並無故樣。但是內外的阿公輩kah阿祖輩，因為早就過身，無法度追蹤了解。」",
          "Au7-lai5 A-chin3 ka7 goa2 kong2: “I si7 ti7 tai7-hak8 leh ka3 sim-li2-hak8, i-chiau3 i ka-ti7 gian2-kiu3 e5 kiat-ko2, eng-kai si7 keh-tai7 ui5-thoan5. I kong2 ti7 i e5 pe7-bu2 hit tai7, bo5 lang5 hoat-kong5 khi2-siau2. I chit tai7 u7 si3 e5 hiann-moe7, tu5-liau2 A-hun5 i2-goa7, leng7-goa7 toa7-hiann A-bun5 kah sio2-ti7 A-bu2--a2, i nng7 lang5 long2 si7 cho3 i-seng, peng7 bo5 kou3-iunn7. Tan7-si7 lai7-goa7 e5 a-kong-poe3 kah a-chou2-poe3, in-ui7 cha2 to7 koe3-sin, bo5 hoat-tou7 tui-chong liau2-kai2.”"
        ],
        [
          "阿蓮細仔聲在阿照的耳孔邊講：「阿雲逐擺破病就送來病院，病症若穩定，伊的二兄就來載轉去。阿雲啊不sam2時，會無聲無說偷離家出走，也m7知去向，若是閣轉來，就大腹肚有身，ma7 m7知影腹肚內，囝仔的老爸是啥人？伊的兄弟，就帶伊去婦產科提掉，經過提幾落擺囝仔以後，才決議將阿雲的卵巢縛掉，較be7產生真che7敗害社會問題，親像囝仔生落來，無人成養以及siau2病遺傳等等，人類不幸的債拖。」",
          "A-lian5 se3-a2-siann ti7 A-chiau3 e5 hi7-khang pinn kong2: “A-hun5 tak8 pai2 phoa3-penn7 to7 sang3 lai5 penn7-inn7, penn7-cheng3 na7 un2-teng7, i e5 ji7-hiann to7 lai5 chai3 tng2-khi3. A-hun5--a2 put-sam2-si5, e7 bo5 siann bo5 soeh thau li7-ka chhut-chau2, ia7 m7 chai khi3-hiong3, na7 si7 koh tng2-lai5, to7 toa7-pak-tou2 u7-sin, ma7 m7 chai-iann2 pak-tou2 lai7, gin2-a2 e5 lau7-pe7 si7 siann2-lang5? I e5 hiann-ti7, to7 chhoa7 i khi3 hu7-san2-kho theh8 tiau7, keng-koe3 theh8 kui2-lo7 pai2 gin2-a2 i2-au7, chiah koat-gi7 chiong A-hun5 e5 nng2-chou5 pak8-tiau7, khah be7 san2-seng chin che7 pai7-hai7 sia7-hoe7 bun7-te5, chhin-chhiunn7 gin2-a2 senn loh8-lai5, bo5 lang5 chhiann5-iong2 i2-kip8 siau2-penn7 ui5-thoan5 teng2-teng2, jin5-lui7 put-heng7 e5 che3-thoa.”"
        ],
        [
          "阿照問阿裕醫生：「敢有較特殊的神經病症頭否？」阿裕應講：「有啊！親像硬直型的患者，就是有的人，伊家己認為伊是一支電火柱仔，伊有義務愛姿勢企互正，be7使歡喜到就黑白振動。」",
          "A-chiau3 mng7 A-ju7 i-seng: “Kann2 u7 khah tek8-su5 e5 sin5-keng-penn7 cheng3-thau5 bo5?” A-ju7 in3 kong2: “U7 ah! Chhin-chhiunn7 nge7-tit8-heng5 e5 hoan7-chia2, to7-si7 u7 e5 lang5, i ka-ti7 jin7-ui7 i si7 chit8 ki tian7-hoe2-thiau7-a2, i u7 gi7-bu7 ai3 chu-se3 khia7 hou7 chiann3, be7-sai2 hoann-hi2 kau3 to7 ou-peh8 tin2-tang7.”"
        ],
        [
          "阿裕閣講：「親像阿志啊，有時陣企在十字路口的青紅燈腳，正手舉懸懸，人企規晡久，m7免飲茶kah放屎尿，曝日頭ma7 m7徙位淡薄仔。在路呢經過的人，好心斟茶互伊飲，伊ma7無注問m7睬人。M7知影的人，假做伊是咧抗議甚麼？抑是小丑仔，要引起別人的注意！原來伊是硬直型，病症發作的代表，伊認為欲成做是一支電火柱，是足無簡單的，愛付出伊全部的生命力去達成理想。」",
          "A-ju7 koh kong2: “Chhin-chhiunn7 A-chi3--a2, u7 si5-chun7 khia7 ti7 sip8-ji7-lou7-khau2 e5 chhenn-ang5-teng kha, chiann3-chhiu2 giah8 koan5-koan5, lang5 khia7 kui-pou ku2, m7 bian2 lim-te5 kah pang3-sai2-jio7, phak8 jit8-thau5 ma7 m7 soa2-ui7 tam7-poh8-a2. Ti7 lou7--nih keng-koe3 e5 lang5, ho2-sim thin5-te5 hou7 i lim, i ma7 bo5 chun3-bun7 m7 chhap lang5. M7 chai-iann2 e5 lang5, ke2-cho3 i si7 leh khong3-gi7 siann2-mih? Iah si7 sio2-thiu2-a2, beh in2-khi2 pat8-lang5 e5 chu3-i3! Goan5-lai5 i si7 nge7-tit8-heng5, penn7-cheng3 hoat-chok e5 tai7-piau2, i jin7-ui7 beh chiann5-cho3 si7 chit8 ki tian7-hoe2-thiau7, si7 chiok bo5 kan2-tan e5, ai3 hu3-chhut i choan5-pou7 e5 senn3-mia7-lat8 khi3 tat8-seng5 li2-siong2.”"
        ],
        [
          "還有患者自認為是僵屍，親像阿友啊假做家己是救世的僵屍，等伊發作的時陣，規仙人硬酷酷，你幫伊掠龍ma7無效，祇有用siau2藥仔互伊吃互放鬆。另外有患者，認為家己是銅像，親像阿貴若發作，伊就講伊是一座銅像，是要互鳥仔放屎尿的，若無伊，鳥仔不敢放屎尿，膀胱會爆炸而死，伊的罪孽就貫滿。",
          "Iau2 u7 hoan7-chia2 chu7-jin7-ui7 si7 kiunn-si, chhin-chhiunn7 A-iu2--a2 ke2-cho3 ka-ti7 si7 kiu3-se3 e5 kiunn-si, tan2 i hoat-chok e5 si5-chun7, kui-sian lang5 teng7-khok-khok, li2 pang i liah8-leng5 ma7 bo5-hau7, chi2-u7 iong7 siau2-ioh8-a2 hou7 i chiah8 hou7 pang3-sang. Leng7-goa7 u7 hoan7-chia2, jin7-ui7 ka-ti7 si7 tang5-siong7, chhin-chhiunn7 A-kui3 na7 hoat-chok, i to7 kong2 i si7 chit8 cho7 tang5-siong7, si7 beh hou7 chiau2-a2 pang3-sai2-jio7 e5, na7 bo5 i, chiau2-a2 m7 kann2 pang3-sai2-jio7, pong5-kong e7 pok8-cha3 ji5 si2, i e5 choe7-giat8 to7 koan3-moa2."
        ],
        [
          "阿蓮插嘴講：「咱病院還有一個這種型的，伊就是阿粉啊，伊若發作的時陣，家己坐在眠床頭m7講話，手內抱一個布嬰仔的chhit-tho5物。我問伊講：「妳坐顯久，那m7 peh起來行行咧，較未艱苦。」伊攏m7睬我，經過鬥陣三個月以後，伊偷偷仔ka7我講：「我是一個世界上，上有路用的金交椅。」",
          "A-lian5 chhap-chhui3 kong2: “Lan2 penn7-inn7 iau2 u7 chit8 e5 chit chiong2 heng5 e5, i to7-si7 A-hun2--a2, i na7 hoat-chok e5 si5-chun7, ka-ti7 che7 ti7 bin5-chhng5-thau5 m7 kong2-oe7, chhiu2-lai7 pho7 chit8 e5 pou3-enn--a2 e5 chhit-tho5-mih8. Goa2 mng7 i kong2: “Li2 che7 hian3 ku2, na2 m7 peh khi2-lai5 kiann5-kiann5 leh, khah be7 kan-khou2.” I long2 m7 chhap goa2, keng-koe3 tau3-tin7 sann ko3 goeh8 i2-au7, i thau-thau-a2 ka7 goa2 kong2: “Goa2 si7 chit8 e5 se3-kai3 siong7, siong7 u7 lou7-iong7 e5 kim-kau-i2.”"
        ],
        [
          "阿照洶洶想著一層代誌，就是伊的姨表兄阿堯啊，三不五時企在門口埕，兩支腳尖躡懸懸，好親像是咧跳芭蕾舞，規家人看著強欲驚死，不過伊hit款兇惡的siau2鬼仔面，伊的某阿鸞啊，看到慣習慣習，ma7無注無問抑是感覺按怎？",
          "A-chiau3 hiong5-hiong5 siunn7 tioh8 chit8 chan3 tai7-chi3, to7-si7 i e5 i5-piau2-hiann A-giau5--a2, sam-put-gou7-si5 khia7 ti7 mng5-khau2-tiann5, nng7 ki kha-chiam nih koan5-koan5, ho2 chhin-chhiunn7 si7 leh thiau3 pa-le5-bu2, kui-ke lang5 khoann3 tioh8 kiong5-beh kiann si2, put-ko3 i hit khoan2 hiong-ok e5 siau2-kui2-a2-bin7, i e5 bou2 A-loan5--a2, khoann3 kau3 koan3-si3 koan3-si3, ma7 bo5-chun3-bo5-bun7 iah si7 kam2-kak an2-choann2?"
        ],
        [
          "阿照請教阿裕啊，是m7是阿堯對身世有所不滿的反應，因為伊一直想欲離開農村，去開拓一番大事業，有幾落擺悽慘落魄的失志，才閣轉來農村治療傷痕，目前種菜維持一家人的生活。若發作就m7知半項，過了身續了代又閣be7記得半項，親像船過水無痕，害規家口人咧受災殃kah折磨。",
          "A-chiau3 chheng2-kau3 A-ju7--a2, si7 m7 si7 A-giau5 tui3 sin-se3 iu2-sou2 put-boan2 e5 hoan2-eng3, in-ui7 i it-tit8 siunn7 beh li7-khui long5-chhoan, khi3 khai-thok it-hoan toa7-su7-giap8, u7 kui2-lo7 pai2 chhinn-chham2 lok8-phek e5 sit-chi3, chiah koh tng2-lai5 long5-chhoan ti7-liau5 siong-hun5, bok8-chian5 cheng3-chhai3 ui5-chhi5 chit8-ke lang5 e5 seng-oah8. Na7 hoat-chok to7 m7 chai poann3-hang7, koe3 liau2 sin soa3 liau2 tai7 iu7-koh be7 ki3-tit poann3-hang7, chhin-chhiunn7 chun5 koe3 chui2 bo5 hun5, hai7 kui-ke-khau2 lang5 leh siu7 chai-iang kah chek-boa5."
        ],
        [
          "阿裕講：「其實神經病的發作，並無一定是失志的人。凡勢是真得意的偉大人物，ma7照常發作掠狂。阿堯hit款動作表現，無的確伊認為伊家己，是一隻起chhio的雞角，咧展威風，要互逐隻雞母kah雞noa2仔茫舒舒，抑是其他不明病症。」",
          "A-ju7 kong2: “Ki5-sit8 sin5-keng-penn7 e5 hoat-chok, peng7 bo5 it-teng7 si7 sit-chi3 e5 lang5. Hoan7-se3 si7 chin tek-i3 e5 ui2-tai7 jin5-but8, ma7 chiau3-siong5 hoat-chok liah8-kong5. A-giau5 hit khoan2 tong7-chok piau2-hian7, bo5 tek-khak i jin7-ui7 i ka-ti7, si7 chit8 chiah khi2-chhio e5 ke-kak, leh tian2 ui-hong, beh hou7 tak8 chiah ke-bu2 kah ke-noa2-a2 bang5-su-su, iah si7 ki5-tha put-beng5 penn7-cheng3.”"
        ],
        [
          "阿裕繼續講：「家屬面對患者，只要跟蹤患者，確定藥仔有吃入嚨喉，大多數的病症，攏有法度控制，be7使患者懷疑家屬要thau7死伊，家屬懷疑患者假影裝siau2,互雙方面攏無輸。」",
          "A-ju7 ke3-siok8 kong2: “Ka-siok8 bin7-tui3 hoan7-chia2, chi2-iau3 kin-chong hoan7-chia2, khak-teng7 ioh8-a2 u7 chiah8 jip8 na5-au5, toa7-to-sou3 e5 penn7-cheng3, long2 u7 hoat-tou7 khong3-che3, be7-sai2 hoan7-chia2 hoai5-gi5 ka-siok8 beh thau7 si2 i, ka-siok8 hoai5-gi5 hoan7-chia2 ke2-iann2 chng-siau2, hou7 siang-hong-bin7 long2 bo5 su.”"
        ],
        [
          "對社會上有敗害的患者，就是性暴力的侵犯者，親像阿華啊患者，每一擺犯案，攏自認家己是足緣投的帥哥，每一個查某人，攏咧ka7伊使目尾，互伊支撐be7著，而且被攻擊者咧反抗，伊會幻想被攻擊者是咧「愛食閣假細膩，愛人幹閣假跋倒」，在咧喊救人，患者幻想「是假仙，實在是咧叫春」。Chit款患者是社會的不幸，法律無法度辦伊，藥物ma7無效果，上界好是判終身坐監牢，抑是將lan7鳥閹掉，較be7一犯再犯，逐個大細漢的查某人，攏無安全的保障。",
          "Tui3 sia7-hoe7 siong7 u7 pai7-hai7 e5 hoan7-chia2, to7-si7 seng3-pok-lek8 e5 chhim-hoan7-chia2, chhin-chhiunn7 A-hoa5--a2 hoan7-chia2, mui2 chit8 pai2 hoan7-an3, long2 chu7-jin7 ka-ti7 si7 chiok ian5-tau5 e5 soai3-ko, mui2 chit8 e5 cha-bou2 lang5, long2 leh ka7 i sai2-bak8-boe2, hou7 i chi-chheng be7 tioh8, ji5-chhiann2 pi7 kong-kek-chia2 leh hoan2-khong3, i e7 hoan7-siong2 pi7-kong-kek-chia2 si7 leh “ai3 chiah8 koh ke2 se3-ji7, ai3 lang5 kan3 koh ke2-poah8-to2”, ti7 leh hoah kiu3-lang5, hoan7-chia2 hoan7-siong2 “si7 ke2-sian, sit8-chai7 si7 leh kio3-chhun”. Chit khoan2 hoan7-chia2 si7 sia7-hoe7 e5 put-heng7, hoat-lut8 bo5 hoat-tou7 pan7 i, ioh8-but8 ma7 bo5 hau7-ko2, siong7-kai3 ho2 si7 phoann3 chiong-sin che7 kann-lo5, iah si7 chiong lan7-chiau2 iam-tiau7, khah be7 it-hoan7-chai3-hoan7, tak8-e5 toa7-se3-han3 e5 cha-bou2 lang5, long2 bo5 an-choan5 e5 po2-chiong."
        ],
        [
          "阿雯講伊有一個同事阿鳳啊，面對三kai2無情的打擊，才定定用絞刀ka家己的頭毛，抑是用絞刀剪家己的衫仔褲，足親像人咧講的「siau2到脫衫脫褲，kah siau2到無尾蹓」。",
          "A-bun5 kong2 i u7 chit8 e5 tong5-su7 A-hong7--a2, bin7-tui3 sann kai2 bu5-cheng5 e5 tann2-kek, chiah tiann7-tiann7 iong7 ka-to ka ka-ti7 e5 thau5-mou, iah si7 iong7 ka-to chian2 ka-ti7 e5 sann-a2-khou3, chiok chhin-chhiunn7 lang5 leh kong2 e5 “siau2 kau3 thng3 sann thng3 khou3, kah siau2 kau3 bo5 boe2-liu”."
        ],
        [
          "阿鳳第一擺的打擊，就是伊去一間學校就職，因為薪水kah所講的無仝，伊再三抗議，hit間私立高職的學店，猶原無守約束的諾言，阿鳳啊教師提出辭職書，雖然照意願離開拐人的黑店，不過被罰無教到一冬的違約，罰10外萬箍新臺灣錢。",
          "A-hong7 te7 it pai2 e5 tann2-kek, to7-si7 i khi3 chit8 keng hak8-hau7 chiu7-chit, in-ui7 sin-sui2 kah sou2 kong2 e5 bo5 kang5, i chai3-sam khong3-gi7, hit keng su-lip8 ko-chit e5 hak8-tiam3, iu5-goan5 bo5 siu2 iok-sok e5 lok8-gian5, A-hong7--a2 kau3-su the5-chhut si5-chit-su, sui-jian5 chiau3 i3-goan7 li7-khui koai2 lang5 e5 ou-tiam3, put-ko3 pi7 hoat8 bo5 ka3 kau3 chit8 tang e5 ui5-iok, hoat8 10 goa7 ban7 khou Sin-tai5-oan5-chinn5."
        ],
        [
          "第二次的打擊，是伊的阿舅阿南仔，去搏「大家樂」的kiau2,輸到不知天地，後來欠親戚朋友真che7錢，無能力通還ma7無可能閣周轉著錢，就去地下錢莊兌錢。地下錢莊一向be7打死人，伊驚人死就無teh討錢，但是伊有真che7凌遲人的步數，互欠錢的人，家己乖乖閣自動還帳，而且一仙五釐攏還到一清二楚。",
          "Te7 ji7 chhu3 e5 tann2-kek, si7 i e5 a-ku7 A-lam5--a2, khi3 poah8 “Ta2 Chia Lo3” e5 kiau2, su kau3 m7 chai thinn-te7, au7-lai5 khiam3 chhin-chiann5 peng5-iu2 chin che7 chinn5, bo5 leng5-lek8 thang hainn5 ma7 bo5 kho2-leng5 koh chiu-choan2 tioh8 chinn5, to7 khi3 te7-ha7-chinn5-chng tui3-chinn5. te7-ha7-chinn5-chng it-hiong3 be7 phah si2 lang5, i kiann lang5 si2 to7 bo5 teh tho2-chinn5, tan7-si7 i u7 chin che7 leng5-ti5 lang5 e5 pou7-sou3, hou7 khiam3-chinn5 e5 lang5, ka-ti7 koai-koai koh chu7-tong7 hainn5-siau3, ji5-chhiann2 chit8 sian2 gou7 li5 long2 hainn5 kau3 it-chheng-ji7-chho2."
        ],
        [
          "有一日的透早，阿南啊向老爸阿皮討九萬箍銀，叫老爸閣救伊一kai2,互伊去買一攤，舊的炸雞腿攤來做生利，講伊決心要重新做人。等伊提著錢以後，就原封不動提去還地下錢莊，了後在隔轉工，才牽塑膠管，去接自家用轎車的煙筒管，入去轎車內，才閣發動引擎（engine)，人才密封在門的內底，通吸二氧化碳來結束生命。",
          "U7 chit8 jit8 e5 thau3-cha2, A-lam5--a2 hiong3 lau7-pe7 A-phoe5 tho2 kau2 ban7 khou gin5, kio3 lau7-pe7 koh kiu3 i chit8 kai2, hou7 i khi3 be2 chit8 tann3, ku7 e5 chinn3-ke-thui2-tann3 lai5 cho3 seng-li2, kong2 i koat-sim beh teng5-sin cho3-lang5. Tan2 i theh8 tioh8 chinn5 i2-au7, to7 goan5-hong-put-tong7 theh8 khi3 hainn5 te7-ha7-chinn5-chng, liau2-au7 ti7 keh-tng2-kang, chiah khan sok-ka-kong2, khi3 chiap chu7-ka-iong7 kiau7-chhia e5 ian-tang5-kong2, jip8-khi3 kiau7-chhia lai7, chiah koh hoat-tong7 ian-jin2 (engine), lang5 chiah bit8-hong ti7 mng5 e5 lai7-te2, thang suh ji7-iong2-hoa3-than3 lai5 kiat-sok senn3-mia7."
        ],
        [
          "因為阿南仔舅無生查某囝，阿鳳就去鬥捧斗去靈骨塔，伊用chit種方式，數念外甥女和阿南母舅的親情關係，致使伊有講be7出嘴的心酸。",
          "In-ui7 A-lam5--a2 ku7 bo5 senn cha-bou2-kiann2, A-hong7 to7 khi3 tau3 phang5-tau2 khi3 leng5-kut-thah, i iong7 chit chiong2 hong-sek, siau3-liam7 goe7-seng-lu2 kap A-lam5 bu2-ku7 e5 chhin-cheng5 koan-he7, ti3-su2 i u7 kong2 be7 chhut-chhui3 e5 sim-sng."
        ],
        [
          "阿鳳啊的第三kai2受刺激，是伊蹛的chit個巴布薩族的番社，因為被哲（放蠱）符令，所以全家族的查埔人，攏活無超過50歲，伊的老爸阿瑞在48歲彼年，在伊事業正旺盛的時陣，突然間來過身，伊的老母阿英決心要守寡，而且送老爸上山頭。後來伊欲去公所的工商課，辦理結束營業的登記，伊心理有足che7的m7甘，伊直直躊躊躇躇，在公所的門腳口痲啡來閣痲啡去，到了 4點50分才入去辦，hit位辦事員閣大聲嚷講：「是按怎m7較早來辦理，拖到要下班才來辦。」互阿鳳的心肝頭激規丸，閣更加心酸。",
          "A-hong7--a2 e5 te7 sann kai2 siu7 chhi3-kek, si7 i toa3 e5 chit e5 Pa-pou3-sat chok8 e5 hoan-sia7, in-ui7 pi7-thiat (pang3-kou2) hu5-leng7, sou2-i2 choan5 ka-chok8 e5 cha-pou-lang5, long2 oah8 bo5 chhiau-koe3 50 hoe3, i e5 lau7-pe7 A-sui7 ti7 48 hoe3 hit ni5, ti7 i su7-giap8 tng ong7-seng7 e5 si5-chun7, tut8-jian5-kan lai5 koe3-sin, i e5 lau7-bu2 A-eng koat-sim beh siu2-koann2, ji5-chhiann2 sang3 lau7-pe7 chiunn7-soann-thau5. Au7-lai5 i beh khi3 kong-sou2 e5 kang-siong-kho3, pan7-li2 kiat-sok eng5-giap8 e5 teng-ki3, i sim-li2 u7 chiok che7 e5 m7-kam, i tit8-tit8 tiu5-tiu5-tu5-tu5, ti7 kong-sou2 e5 mng5-kha-khau2 mou5-hui lai5 koh mou5-hui khi3, kau3 liau2 4 tiam2 50 hun chiah jip8-khi3 pan7, hit ui7 pan7-su7-oan5 koh toa7-siann jiang2 kong2: “Si7 an2-choann2 m7 khah cha2 lai5 pan7-li2, thoa kau3 beh ha7-pan chiah lai5 pan7.” Hou7 A-hong7 e5 sim-koann-thau5 kek kui-oan5, koh keng7-ka sim-sng."
        ],
        [
          "阿雯講阿鳳啊，無應該ka家己的頭毛和衫褲，伊是咧承擔，咱社會底層的真che7無恥kah畚埽。伊目前全心全力投入義工的隊伍，伊欲企在弱勢者的位置，來做一寡承擔苦難kah有價值性的工課。",
          "A-bun5 kong2 A-hong7--a2, bo5 eng-kai ka ka-ti7 e5 thau5-mou kap sann-khou3, i si7 leh seng5-tam, lan2 sia7-hoe7 te2-chan5 e5 chin che7 bu5-thi2 kah pun3-so3. I bok8-chian5 choan5-sim choan5-lek8 tau5-jip8 gi7-kang e5 tui7-ngou2, i beh khia7 ti7 jiok8-se3-chia2 e5 ui7-ti3, lai5 cho3 chit8-koa2 seng5-tam khou2-lan7 kah u7 ke3-tat8-seng3 e5 khang-khoe3."
        ],
        [
          "四個人泡茶泡到翻點，就坐車去阿裕的別莊，飲私激的葡萄酒，chit種酒是有50 %的酒精分，真有滾頭。阿裕醫生在療養院10外冬，m7識遇著親像阿照chit款的人，講話kah伊chiah呢投機，chiah呢投緣的人。",
          "Si3 e5 lang5 phau3-te5 phau3 kau3 hoan-tiam2, to7 che7-chhia khi3 A-ju7 e5 piat8-chong, lim su-kek e5 phu5-to5-chiu2, chit chiong2 chiu2 si7 u7 50 % e5 chiu2-cheng-hun, chin u7 kun2-thau5. A-ju7 i-seng ti7 liau5-iong2-inn7 10 goa7 tang, m7 bat gu7 tioh8 chhin-chhiunn7 A-chiau3 chit khoan2 e5 lang5, kong2-oe7 kah i chiah-ni7 tau5-ki, chiah-ni7 tau5-ian5 e5 lang5."
        ],
        [
          "M7知是m7是酒精閣起作用，互阿裕的舊症頭閣舉起來，就是會將參伊講話的人，當做是伊的患者對待。伊講：「人和人咧鬥陣，ma7是社會功能性的一種治療，運動若有照起落工，人就be7大箍呆。」",
          "M7 chai si7 m7 si7 chiu2-cheng koh khi2 chok-iong7, hou7 A-ju7 e5 ku7 cheng3-thau5 koh gia5 khi2-lai5, to7-si7 e7 chiong chham i kong2-oe7 e5 lang5, tong3-cho3 si7 i e5 hoan7-chia2 tui3-thai7. I kong2：”Lang5 kap lang5 leh tau3-tin7, ma7 si7 sia7-hoe7 kong-leng5-seng3 e5 chit8 chiong2 ti7-liau5, un7-tong7 na7 u7 chiau3-khi2-loh8-kang, lang5 to7 be7 toa7-khou-tai.”"
        ],
        [
          "落尾hit句話，三個人聽到氣氛無啥對同。阿裕閣家己繼續講：「神經病是一種超現實的現代病，以目前人類有限的智慧，是無可能治療會好勢的，干那用抵抗操煩的鎮靜藥仔，鎮壓患者的緊張，用寡愛睏藥仔，互患者好好睏，che攏是m7-tioh8的，愛對遺傳基因改造落去找答案。」",
          "Lou7-boe2 hit ku3 oe7, sann e5 lang5 thiann kau3 khi3-hun bo5 siann2 tui3-tang5. A-ju7 koh ka-ti7 ke3-siok8 kong2: “Sin5-keng-penn7 si7 chit8 chiong2 chhiau-hian7-sit8 e5 hian7-tai7-penn7, i2 bok8-chian5 jin5-lui7 iu2-han7 e5 ti3-hui7, si7 bo5 kho2-leng5 ti7-liau5 e7 ho2-se3 e5, kan-na7 iong7 te2-khong3 chhau-hoan5 e5 tin3-cheng7-ioh8-a2, tin3-ap hoan7-chia2 e5 kin2-tiunn, iong7 koa2 ai3-khun3-ioh8-a2, hou7 hoan7-chia2 ho2-ho2 khun3, che long2 si7 m7-tioh8 e5, ai3 tui3 ui5-thoan5 ki-in kai2-cho7 loh8-khi3 chhoe7 tap-an3.”"
        ],
        [
          "...所以蹛院較久的患者，逐個人攏過到歡歡喜喜，單純到不知甚乜是煩惱和痛苦。啊蹛在無圍牆的外口人，是無吃藥仔的社會大眾，是gau5計較、無閒的、複雜的、不知足的，攏活在本尊、分身、化身之間咧輪迴。",
          "...Sou2-i2 toa3-inn7 khah ku2 e5 hoan7-chia2, tak8 e5 lang5 long2 koe3 kau3 hoann-hoann-hi2-hi2, tan-sun5 kau3 m7 chai siann2-mih si7 hoan5-lo2 kap thong3-khou2. Ah toa3 ti7 bo5 ui5-chhiunn5 e5 goa7-khau2-lang5, si7 bo5 chiah8 ioh8-a2 e5 sia7-hoe7 tai7-chiong3, si7 gau5 ke3-kau3, bo5-eng5 e5, hok8-chap8 e5, put-ti chiok e5, long2 oah8 ti7 pun2-chun, hun-sin, hoa3-sin chi kan leh lun5-hoe5."
        ],
        [
          "阿裕直直要繼續討論落去，但是其他的三個人，發覺阿裕醫生愈講愈離譜，親像脫線的風吹，m7知欲互風向吹對叨位去。阿蓮就招阿照啊，借著下早仔起，愛閣上班的理由，趕緊疏開，較be7去看著不應該看著的局面，破壞著阿裕本正互別人，真有體面的印象。",
          "A-ju7 tit8-tit8 beh ke3-siok8 tho2-lun7 loh8-khi3, tan7-si7 ki5-tha e5 sann e5 lang5 , hoat-kak A-ju7 i-seng ju2 kong2 ju2 li7-phou2, chhin-chhiunn7 thoat-soann3 e5 hong-chhoe, m7 chai beh hou7 hong hiong3 chhoe tui3 toh-ui7 khi3. A-lian5 to7 chio A-chiau3--a2, chioh tioh8 e7-chai2-a2-khi2, ai3 koh siong7-pan e5 li2-iu5, koann2-kin2 sou-khai, khah be7 khi3 khoann3 tioh8 put eng-kai khoann3 tioh8 e5 kiok8-bin7, pho3-hoai7 tioh8 A-ju7 pun2-chiann5 hou7 pat8-lang5, chin u7 the2-bin7 e5 in3-siong2."
        ]
      ],
      "篇名": "人有時是分身有時陣是化身"
    }
  ]
}
