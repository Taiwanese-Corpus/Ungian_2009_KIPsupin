{
  "作者": "Tshiu-han5",
  "出版年": "1962",
  "出版者": "台灣教會公報社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "德國有1個真大e5 e5花園，花園e5內面栽真濟樹仔、花、kap草，koh有真濟古錐e5鳥仔ti7樹仔頂teh唱真好聽e5歌，hit所在e5細漢囡仔逐人攏真愛去hia thit-tho5，看金魚ti7水內泅來泅去真心適，飛鳥ti7樹頂唱歌chiuh8-chiuh8！真好聽。樹仔枝hou7風吹到搖來搖去，koh有紅--e5、青--e5、白--e5、黃--e5、粉紅仔色e5花草iap8-iap8是真sui2。",
          "Tek-kok u7 chit8 e5 chin toa7-e5 e5 hoe-hng5, hoe-hng5 e5 lai7-bin7 chai chin choe7 chhiu7-a2, hoe, kap chhau2, koh u7 chin choe7 kou2-chui e5 chiau2-a2 ti7 chhiu7-a2 teng2 teh chhiuN3 chin ho2 thiaN e5 koa, hit sou2-chai7 e5 se3-han3 gin2-na2 tak8-lang5 long2 chin ai3 khi3 hia thit-tho5, khoaN3 kim-hi5 ti7 chui2-lai7 siu5 lai5 siu5 khi3 chin sim-sek, poe-chiau2 ti7 chhiu7 teng2 chhiuN3-koa chiuh8-chiuh8!  Chin ho2 thiaN.  Chhiu7-a2-ki hou7 hong chhoe kau3 io5 lai5 io5 khi3, koh u7 ang5--e5, chhiN--e5, peh8--e5, ng5--e5, hun2-ang5-a2 sek e5 hoe-chhau2 iap8-iap8 si7 chin sui2."
        ],
        [
          "Hiah e5囡仔因為有hit個sui2 e5花園thang thit-tho5，逐人攏笑gi7-gi7真快樂過日。總是in攏m7 bat看著花園e5主人，kan-ta bat聽著這所在e5老阿伯仔teh講，花園是1個真大漢e5人e5。Hit e5大漢人真歹，有時會掠囡仔去摃hou7死，續tan3落溪仔hou7水流。20年前hit個歹e5大漢人就m7知走去to2位，攏無koh看著。Hiah e5囡仔聽了心內雖然真驚，總是因為m7 bat看著大漢人就真安心ti7花園內面thit-tho5，過真歡喜e5生活。",
          "Hiah e5 gin2-na2 in-ui7 u7 hit e5 sui2 e5 hoe-hng5 thang thit-tho5, tak8 lang5 long2 chhio3 gi7-gi7 chin khoai3-lok8 koe3-jit8.  Chong2-si7 in long2 m7 bat khoaN3 tioh8 hoe-hng5 e5 chu2-lang5, kan-ta bat thiaN tioh8 chit sou2-chai7 e5 lau7 a-peh-a3 teh kong2, hoe-hng5 si7 chit8 e5 chin toa7-han3 e5 lang5 e5.  Hit e5 toa7-han3 lang5 chin phaiN2, u7 si5 e7 liah8 gin2-na2 khi3 kong3 hou7 si2, soa3 tan3 loh8 khe-a2 hou7 chui2 lau5.  20 ni5 cheng5 hit e5 phaiN2 e5 toa7-han3 lang5 chiu7 m7 chai chau2 khi3 to2-ui7, long2 bo5 koh khoaN3 tioh8.  Hiah e5 gin2-na2 thiaN liau2 sim-lai7 sui-jian5 chin kiaN, chong2-si7 in-ui7 m7 bat khoaN3 tioh8 toa7-han3 lang5 chiu7 chin an-sim ti7 hoe-hng5 lai7-bin7 thit-tho5, koe3 chin hoaN-hi2 e5 seng-oah8."
        ],
        [
          "有1日e5中晝時，hiah e5囡仔koh ti7花園內teh走sio掠走到真心適e5時，忽然地下振動，tui3花園e5門口有親像雷tan5 e5聲講，「Lin2 chiah e5死囡仔m7較緊出去，我beh ka7 lin2扑hou7死、tan3落溪底。」囡仔聽1下驚一tio5，一下越頭看mai7，逐人攏驚到phih-phih-chhoah，na2哮走倒去。",
          "U7 chit8 jit8 e5 tiong-tau3 si5, hiah e5 gin2-na2 koh ti7 hoe-hng5 lai7 teh chau2 sio-liah8 chau2 kau3 chin sim-sek e5 si5, hut-jian5 te7 e7 tin2-tang7, tui3 hoe-hng5 e5 mng5-khau2 u7 chhin-chhiuN7 lui5 tan5 e5 siaN kong2, “Lin2 chiah e5 si2 gin2-na2 m7 khah kin2 chhut--khi3, goa2 beh ka7 lin2 phah hou7 si2, tan3 loh8 khe-te2.”  Gin2-na2 thiaN chit8-e7 kiaN chit8 tio5, chit8-e7 oat8-thau5 khoaN3 mai7, tak8 lang5 long2 kiaN kau3 phih-phih-chhoah, na2 hau2 chau2 to3--khi3."
        ],
        [
          "這日以後大漢人就逐日toa3花園內teh顧，koh將花園e5門用真大塊e5石頭塞teh，所以hiah e5囡仔boe7 thang koh入去hit內面thit-tho5！",
          "Chit jit8 i2-au7 toa7-han3 lang5 chiu7 tak8-jit8 toa3 hoe-hng5 lai7 teh kou3, koh chiong hoe-hng5 e5 mng5 eng7 chin toa7 te3 e5 chioh8-thau5 that teh, sou2-i2 hiah e5 gin2-na2 boe7 thang koh jip8 khi3 hit lai7-bin7 thit-tho5!"
        ],
        [
          "總是這日了後，花園內e5樹仔葉攏落了了，魚池e5水也礁去，金魚死到無半尾，鳥仔也飛了了，逐色e5花也攏死死去，日光無koh照入，花園e5內面靜chauh-chauh、冷ki-ki。大漢人感覺真奇怪，就想真濟方法beh hou7花園koh sui2起來，總是攏無法度。",
          "Chong2-si7 chit jit8 liau2-au7, hoe-hng5 lai7 e5 chhiu7-a2 hioh8 long2 lak liau2-liau2, hi5-ti5 e5 chui2 ia7 ta khi3, kim-hi5 si2 kau3 bo5 poaN3 boe2, chiau2-a2 ia7 poe liau2-liau2, tak8-sek e5 hoe ia7 long2 si2-si2 khi3, jit8-kng bo5 koh chio3 jip8, hoe-hng5 e5 lai7-bin7 cheng7 chauh-chauh, leng2 ki-ki.  Toa7-han3 lang5 kam2-kak chin ki5-koai3, chiu7 siuN7 chin choe7 hong-hoat beh hou7 hoe-hng5 koh sui2--khi2-lai5, chong2-si7 long2 bo5 hoat-tou7."
        ],
        [
          "隔幾若年花園攏無koh sui2，逐日攏hou7雪蓋leh。無論ti7鳥仔唱歌e5春天、花草大開e5熱天、果子大粒e5秋天攏是hou7雪蓋leh。「Ah！真sui2 e5花園啥事變做冷ki-ki e5所在。」這是大漢人逐日吐氣e5聲！",
          "Keh kui2-na7 ni5 hoe-hng5 long2 bo5 koh sui2, tak8-jit8 long2 hou7 seh kham3 leh.  Bo5-lun7 ti7 chiau2-a2 chhiuN3-koa e5 chhun-thiN, hoe-chhau2 toa7 khui e5 joah8-thiN, koe2-chi2 toa7 liap8 e5 chhiu-thiN long2 si7 hou7 seh kham3 leh.  “Ah!  Chin sui2 e5 hoe-hng5 siaN2-su7 piN3-choe3 leng2-ki-ki e5 sou2-chai7.”  Che si7 toa7-han3 lang5 tak8-jit8 thou2-khui3 e5 siaN!"
        ],
        [
          "有1年冬天已經過，春天來lah！逐所在攏開真sui2 e5花，總是大漢人e5花園也是hou7雪蓋teh，大漢人真傷心流目屎，忽然間聽見東爿有鳥仔teh唱歌e5聲。伊真歡喜，越頭1下看，雪攏溶去花也開到真sui2。伊真歡喜，一方面也感覺真奇怪！總是伊看見樹仔e5下面有一陣囡仔teh thit-tho5。因為大門歹去囡仔走入去thit-tho5。大漢人就無koh趕hiah e5囡仔出去，因為伊知影這幾年來花園是因為伊m7 hou7囡仔來thit-tho5，所以才變hiah bai2。",
          "U7 chit8 ni5 tang-thiN i2-keng koe3, chhun-thiN lai5 lah!  Tak8 sou2-chai7 long2 khui chin sui2 e5 hoe, chong2-si7 toa7-han3 lang5 e5 hoe-hng5 ia7 si7 hou7 seh kham3 teh, toa7-han3 lang5 chin siong-sim lau5 bak8-sai2, hut-jian5-kan thiaN-kiN3 tang-peng5 u7 chiau2-a2 teh chhiuN3-koa e5 siaN.  I chin hoaN-hi2, oat8-thau5 chit8-e7 khoaN3, seh long2 iuN5--khi3 hoe ia7 khui kau3 chin sui2.  I chin hoaN-hi2, chit8 hong-bin7 ia7 kam2-kak chin ki5-koai3!  Chong2-si7 i khoaN3-kiN3 chhiu7-a2 e5 e7-bin7 u7 chit8 tin7 gin2-na2 teh thit-tho5.  In-ui7 toa7-mng5 phaiN2--khi3 gin2-na2 chau2 jip8 khi3 thit-tho5.  Toa7-han3 lang5 chiu7 bo5 koh koaN2 hiah e5 gin2-na2 chhut--khi3, in-ui7 i chai-iaN2 chit kui2 ni5 lai5 hoe-hng5 si7 in-ui7 i m7 hou7 gin2-na2 lai5 thit-tho5, sou2-i2 chiah piN3 hiah bai2."
        ],
        [
          "所以伊就叫囡仔入去四界 thit-tho5；花園內e5魚池就koh有水、有泅來泅去e5金魚，雪也攏溶去。日光koh照入來，逐樣e5花攏koh開到真sui2真芳。鳥仔也飛來飛去，koh唱真好聽e5歌。花園koh sui2起來lah，hiah e5囡仔攏相招去thit-tho5，續kap大漢人做朋友！",
          "Sou2-i2 i chiu7 kio3 gin2-na2 jip8 khi3 si3-koe3 thit-tho5; hoe-hng5 lai7 e5 hi5-ti5 chiu7 koh u7 chui2, u7 siu5 lai5 siu5 khi3 e5 kim-hi5, seh ia7 long2 iuN5--khi3.  Jit8-kng koh chio3--jip8-lai5, tak8-iuN7 e5 hoe long2 koh khui kau3 chin sui2 chin phang.  Chiau2-a2 ia7 poe lai5 poe khi3, koh chhiuN3 chin ho2 thiaN e5 koa.  Hoe-hng5 koh sui2--khi2-lai5 lah, hiah e5 gin2-na2 long2 sio-chio khi3 thit-tho5, soa3 kap toa7-han3 lang5 cho3 peng5-iu2!"
        ],
        [
          "親愛e5小朋友，咱m7 thang kou-tak8，tioh8 kap lin2 e5同伴和好相kap thit-tho5，tioh8相疼，也真向望會曉招朋友來信耶穌，因為伊真疼細漢囡仔。",
          "Chhin-ai3 e5 sio2 peng5-iu2, lan2 m7 thang kou-tak8, tioh8 kap lin2 e5 tang5-phoaN7 ho5-ho2 saN-kap thit-tho5, tioh8 saN-thiaN3, ia7 chin ng3-bang7 e7-hiau2 chio peng5-iu2 lai5 sin3 Ia5-sou, in-ui7 I chin thiaN3 se3-han3 gin2-na2."
        ]
      ],
      "篇名": "Ji5-tong5 koo3-su7_Gin2-na2 e5 Hue-hng5"
    }
  ]
}
