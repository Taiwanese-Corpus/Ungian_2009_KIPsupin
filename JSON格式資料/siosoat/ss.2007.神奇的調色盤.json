{
  "作者": "花蓮縣教育局",
  "出版年": "2007",
  "出版者": "花蓮縣教育局",
  "文類": "小說",
  "書名": "台語話本",
  "書寫系統": "漢羅",
  "資料": [
    {
      "段": [
        [
          "小朋友，你有佮意畫圖無？",
          "Sio2-ping5-iu2, li2 u7 kah-i3 ue7-too5 bo5?"
        ],
        [
          "阿妹仔真愛提筆畫圖，",
          "A-mue7-a2 tsin ai3 theh8 pit ue7-too5,"
        ],
        [
          "趕緊佮伊做伙來畫圖囉。",
          "kuann2-kin2 kah i tso3-hue2 lai5 ue7-too5--loo3."
        ],
        [
          "阿妹仔舊底著是一个真愛畫圖的查某囡仔，",
          "A-mue7-a2 ku7-te2 tioh8-si7 tsit8 e5 tsin ai3 ue7-too5 e5 tsa-boo2-gin2-a2,"
        ],
        [
          "伊時常畫這畫彼，畫非常歡喜。",
          "i si5-siong5 ue7 tse ue7 he, ue7 kah hui-siong5 huann-hi2."
        ],
        [
          "伊的房間四界攏貼伊的作品。",
          "I e5 pang5-king si3-ke3 long2 tah i e5 tsok-phin2."
        ],
        [
          "這一工，阿妹仔去阿嫲兜佚陶。",
          "Tsit tsit8 kang, A-mue7-a2 khi3 a-ma2 in tau tshit-tho5."
        ],
        [
          "佇阿嫲兜的倒手爿，有一間倉庫，",
          "Ti7 A-ma2 in tau e5 to3-tshiu2-ping5, u7 tsit8 king tshng-khoo3,"
        ],
        [
          "倉庫內底囤真濟舊相的物件。",
          "tshng-khoo3 lai7-te2 tun2 tsin tse7 ku7-siunn3 e5 mih8-kiann7."
        ],
        [
          "正當阿妹仔佇內底佚陶的時陣，",
          "Tsiann3-tong A-mue7-a2 ti7 lai7-te2 tshit-tho5 e5 si5-tsun7,"
        ],
        [
          "伊發現一項物件，伊真驚奇，大聲喝講：",
          "i huat-hian7 tsit8 hang7 mih8-kiann7, i tsin kiann-ki5, tua7-siann huah kong2 :"
        ],
        [
          "「哇！即爾濟美麗的色水，這个調色盤足媠e5!」",
          "“Ua5 ! Tsiah-ni7 tse7 bi2-le7 e5 sik-tsui2, tsit e5 tiau5-sik-puann5 tsiok sui2--e5 !”"
        ],
        [
          "平常時著真愛畫圖的阿妹仔忍袂牢著共筆提起來畫，",
          "Ping5-siong5-si5 tioh8 tsin ai3 ue7-too5 e5 A-mue7-a2 jim2 be7 tiau5 tioh8 ka7 pit theh8 khi2 lai5 ue7,"
        ],
        [
          "這个時陣，怪奇的代誌發生囉。",
          "tsit e5 si5-tsun7, kuai3-ki5 e5 tai7-tsi3 huat-sing--loo3."
        ],
        [
          "阿妹仔所畫的物件竟然攏變做真的，",
          "A-mue7-a2 soo2 ue7 e5 mih8-kiann7 king3-jian5 long2 pinn3-tso3 tsin--e5,"
        ],
        [
          "毋管是鳥仔抑是熊，",
          "m7-kuan2 si7 tsiau2-a2 iah8 si7 him5,"
        ],
        [
          "甚至有一隻古錐的狗仔囝從畫圖紙內底跳出來。",
          "sim7-tsi3 u7 tsit8 tsiah koo2-tsui e5 kau2-a2-kiann2 ui3 ue7-too5-tsua2 lai7-te2 thiau3--tshut-lai5."
        ],
        [
          "「呵呵！這个調色盤足趣味e,",
          "“Hoo-hoo! Tsit e5 tiau5-sik-puann5 tsiok tshu3-bi7--e,"
        ],
        [
          "嗯，我若是佇這堵壁面頂畫一个窗仔門，",
          "m7, gua2 na7 si7 ti7 tsit too2 piah bin7-ting2 ue7 tsit8 e5 thang-a2-mng5,"
        ],
        [
          "毋知會變按怎？」",
          "m7 tsai e7 pian3 an2-tsuann2?”"
        ],
        [
          "暗趖趖的倉庫著按呢出現一扇窗仔門。",
          "am3-so5-so5 e5 tshng-khoo3 tioh8 an2-ne tshut-hian7 tsit8 sinn3 thang-a2-mng5."
        ],
        [
          "但是，拄才所發生的一切，",
          "Tan7-si7, tu2-tsiah soo2 huat-sing e5 it-tshe3,"
        ],
        [
          "攏予[手+致]拄的阿布看佇眼內。",
          "long2 hoo7 tsih-tuh e5 A-Poo3 khuann3 ti7 gan2-lai7."
        ],
        [
          "「阿妹仔，食飯囉！」聽著阿嬤喝伊轉去食飯，",
          "“A-mue7-a2, tsiah8-png7--loo3!” thiann tioh8 a-ma2 huah i tng2 khi3 tsiah8-png7,"
        ],
        [
          "阿妹仔趕緊共調色盤佮畫圖筆囥e，走離開倉庫。",
          "A-mue7-a2 kuann2-kin2 ka7 tiau5-sik-puann5 kah ue7-too5-pit khng3--e, tsau2 li5-khui tshng-khoo3."
        ],
        [
          "阿布著趁這个機會鬼鬼祟祟偷走入去倉庫。",
          "A-Poo3 tioh8 than3 tsit e5 ki-hue7 kui2-kui2-sui7-sui7 thau-tsau2 jip8 khi3 tshng-khoo3."
        ],
        [
          "[手+致]拄的阿布佇調色盤頂面擠一堆紅色的色水，",
          "Tsih-tuh e5 A-Poo3 ti7 tiau5-sik-puann5 ting2-bin7 tsik tsit8 tui ang5-sik e5 sik-tsui2,"
        ],
        [
          "對紙面頂濫摻糊，",
          "ui3 tsua2-bin7-ting2 lam7-sam2 koo5,"
        ],
        [
          "忽然間，從紙的頂面竄出一堆火。",
          "hut-jian5-kan, ui3 tsua2 e5 ting2-bin7 tshuan3-tshut tsit8 tui hue2."
        ],
        [
          "這个突發的狀況共阿布驚咇咇掣。",
          "Tsit e5 tut8-huat e5 tsong7-hong2 ka7 A-poo3 kiann kah phih8-phih8-tshuah."
        ],
        [
          "伊慌慌狂狂共調色盤擲出去窗仔門外口，",
          "I hong-hong-kong5-kong5 ka7 tiau5-sik-puann5 tan3 tshut khi3 thang-a2-mng5 gua7-khau2,"
        ],
        [
          "大聲喝：「救命喔！救人喔！啥人緊來救我喔！」",
          "tua7-siann huah:”Kiu3-mia7--oo3 ! Kiu3-lang5--oo3 !  Siann2-lang5 kin2 lai5 kiu3--gua2-oo3!”"
        ],
        [
          "火愈燒愈大，烏煙衝懸懸懸。",
          "Hue2 ju2 sio ju2 tua7, oo-ian tshing3 kah kuan5-kuan5-kuan5."
        ],
        [
          "阿妹仔倒轉去倉庫，看著這个狀況，",
          "A-mue7-a2 to3-tng2 khi3 tshng-khoo3, khuann3 tioh8 tsit e5 tsong7-hong2,"
        ],
        [
          "趕緊共調色盤提起來，畫一個消防栓。",
          "kuann2-kin2 ka7 tiau5-sik-puann5 theh8--khi2-lai5, ue7 tsit8 e5 siau-hong5-sng."
        ],
        [
          "「嘩啦！」好佳哉大火連鞭沃化去。",
          "“Hua-la!” ho2-ka-tsai3 tua7-hue2 liam5-mi ak hua--khi3."
        ],
        [
          "「真失禮，我知影毋著啊！」阿布真後悔。",
          "“Tsin sit-le2, gua2 tsai-iann2 m7-tioh8--a !”A-Poo3 tsin hio7-hue2."
        ],
        [
          "「好佳哉逐家平安無代誌，不過…",
          "“Ho2-ka-tsai3 tak8-ke ping5-an bo5 tai7-tsi3, put-ko3…"
        ],
        [
          "我想你應該想辦法將功補罪，",
          "gua2 siunn7 li2 ing3-kai siunn7 pan7-huat tsiong-kong-poo2-tsue7,"
        ],
        [
          "抑若無我是袂放你煞。」阿嬤講。",
          "Iah na7 bo5 gua2 si7 be7 pang3 li2 suah.” A-ma2 kong2."
        ],
        [
          "阿布楞神楞神，了後雄雄想著，大聲講：",
          "A-Poo3 gong7-sin5 gong7-sin5, liau2-au7 hiong5-hiong5 siunn7--tioh8, tua7-siann kong2:"
        ],
        [
          "「我知影囉！我會使共倉庫整理好勢，",
          "“Gua2 tsai-iann2--loo3 ! Gua2 e7-sai2 ka7 tshng-khoo3 tsing2-li2 ho2-se3,"
        ],
        [
          "嘛會當共附近的環境摒予清氣。」",
          "ma7 e7-tang3 ka7 hu3-kin7 e5 khuan5-king2 piann3 hoo7 tshing-khi3.”"
        ],
        [
          "「阿布，我嘛來共你湊相共」阿妹仔講。",
          "“A-Poo3, gua2 ma7 lai5 ka7 li2 tau3-sann-kang7” A-mue7-a2 kong2."
        ],
        [
          "開始整理四周圍的環境，",
          "In khai-si2 tsing2-li2 si3-tsiu-ui5 e5 khuan5-king2,"
        ],
        [
          "為枯焦的樹葉仔穿青錦錦的新衫，",
          "ui7 khoo-ta e5 tshiu7-hioh8-a2 tshing7 tshenn-gim2-gim2 e5 sin-sann,"
        ],
        [
          "也替路邊的草仔戴媠噹噹的花蕊。",
          "ia7 the3 loo7-pinn e5 tshau2-a2 ti3 sui2-tang-tang e5 hue-lui2."
        ],
        [
          "閣替垃圾的溪仔水畫清灣灣的藍色，",
          "Koh the3 lah-sap e5 khe-a2-tsui2 ue7 tshing-uainn-uainn e5 na5-sik,"
        ],
        [
          "共污染濁篤篤的天頂畫藍天佮白雲。",
          "ka7 u3-jiam2 kah lo5-tak-tak e5 thinn-ting2 ue7 na5-thinn kah peh8-hun5."
        ],
        [
          "環境變更加美麗。",
          "khuan5-king2 pian3 kah king7-ka bi2-le7."
        ],
        [
          "「阿嬤！阿嬤！」阿妹仔佮阿布真歡喜叫阿嬤。",
          "“A-ma2 !A-ma2 !”A-mue7-a2 kah A-Poo3 tsin huann-hi2 kio3 a-ma2."
        ],
        [
          "「嗯…恁做真好，看著即爾媠的色水，予人感覺真幸福喔！」",
          "“m7…lin2 tso3 kah tsin ho2,khuann3 tioh8 tsiah-ni7 sui2 e5 sik-tsui2, hoo7 lang5 kam2-kak tsin hing7-hok--oo!”"
        ]
      ],
      "篇名": "神奇的調色盤"
    }
  ]
}
