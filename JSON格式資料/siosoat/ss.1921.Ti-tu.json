{
  "作者": "杜雪雲",
  "出版年": "1921",
  "出版者": "台灣教會公報社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "囡仔較常看著蜘蛛就不止驚，koh 厭惡in。因為照in teh想蜘蛛是la5-sam5無路用e5 物；殊不知上帝亦bat用in 做伊e5 器具，來行伊e5聖旨。",
          "Gin2-na2 khah siong5 khoaN3 tioh8 ti-tu chiu7 put-chi2 kiaN, koh iam3-oN3 in.  In-ui7 chiau3 in teh siuN7 ti-tu si7 la5-sam5 bo5 lou7-eng7 e5 mih8; su5-put-ti Siong7-te3 iah8 bat eng7 in cho3 I e5 khi3-khu7, lai5 kiaN5 I e5 seng3-chi2."
        ],
        [
          "照我所知上帝至少的確有兩擺bat用蜘蛛來幫贊伊e5 百姓。Ti7 蘇格蘭差不多 600 年前有一個真好 e5 王tu2著災難。就是英國 e5 王有chhoa7 軍兵來攻擊較贏伊，續侵佔幾若個城，致到蘇格蘭 e5 百姓真艱苦。軍兵走散，連王本身也著逃走去bih ti7 山nih8,toa3 ti7 一間第一散hiong e5 百姓 e5 厝。",
          "Chiau3 goa2 sou2 chai Siong7-te3 chi3-chio2 tek-khak u7 nng7 pai2 bat eng7 ti-tu lai5 pang-chan7 I e5 peh-siN3.  Ti7 Sou-kek-lan5 chha-put-to 600 ni5 cheng5 u7 chit8 e5 chin ho2 e5 ong5 tu2 tioh8 chai-lan7.  Chiu7-si7 Eng-kok e5 ong5 u7 chhoa7 kun-peng lai5 kong-kek khah iaN5 i, soa3 chhim-chiam3 kui2-na7 e5 siaN5, ti3-kau3 Sou-kek-lan5 e5 peh-siN3 chin kan-khou2.  Kun-peng chau2 soaN3, lian5 ong5 pun2-sin ia7 tioh8 to5-chau2 khi3 bih ti7 soaN--nih8, toa3 ti7 chit8 keng te7-it song3-hiong e5 peh-siN3 e5 chhu3."
        ],
        [
          "Ti7某早起，王倒ti7 眠床 e5時，心teh 掛慮伊e5 國，就真愛想出看有好 e5 方法 thang救in。忽然間有看見一隻蜘蛛 ti7 厝頂e5 大枝iN5仔teh kiN網。伊代先吊ti7 一條絲尾，hiN3來hiN3去，親像hiN3 韆鞦e5 款；因為愛牽絲到別枝iN5仔thang kiN網。王詳細看，就知頭一擺蜘蛛想beh hiN3到hit爿iN5仔，m7-ku2伊無夠額力thang hiN3 到hia。第2擺伊koh 較出力，總--是猶原是無路用。王就家己teh想講︰「今這隻蜘蛛kiam2 m7是親像我本身。我兩擺有大出力，ai3 beh救我e5 百姓，無扑算逐擺hou7對敵較贏。今我beh koh斟酌ka7伊看，這隻蜘蛛到第3擺若會成功，就我beh掠這個做兆頭，知上帝ai3我koh一擺出力，向望hou7 我e5 國會得自由。」",
          "Ti7 bou2 cha2-khi2, ong5 to2 ti7 bin5-chhng5 e5 si5, sim teh khoa3-lu7 i e5 kok, chiu7 chin ai3 siuN7 chhut khoaN3 u7 ho2 e5 hong-hoat thang kiu3 in.  Hut-jian5-kan u7 khoaN3-kiN3 chit8 chiah ti-tu ti7 chhu3-teng2 e5 toa7 ki iN5-a2 teh kiN-bang7.  I tai7-seng tiau3 ti7 chit8 tiau5 si boe2, hiN3 lai5 hiN3 khi3, chhin-chhiuN7 hiN3 chhian-chhiu e5 khoan2; in-ui7 ai3 khan si kau3 pat8 ki iN5-a2 thang kiN-bang7.  Ong5 siong5-se3 khoaN3, chiu7 chai thau5 chit8 pai2 ti-tu siuN7 beh hiN3 kau3 hit peng5 iN5-a2, m7-ku2 i bo5 kau3-giah8 lat8 thang hiN3 kau3 hia.  Te7 ji7 pai2 i koh khah chhut-lat8, chong2--si7 iu5-goan5 si7 bo5 lou7-eng7.  Ong5 chiu7 ka-ti7 teh siuN7 kong2,“TaN chit chiah ti-tu kiam2 m7 si7 chhin-chhiuN7 goa2 pun2-sin.  Goa2 nng7 pai2 u7 toa7 chhut-lat8, ai3 beh kiu3 goa2 e5 peh-siN3, bo5 phah-sng3 tak8 pai2 hou7 tui3-tek8 khah iaN5. TaN goa2 beh koh chim-chiok ka7 i khoaN3, chit chiah ti-tu kau3 te7 saN pai2 na7 oe7 seng5-kong, chiu7 goa2 beh liah8 chit e5 cho3 tiau7-thau5, chai Siong7-te3 ai3 goa2 koh chit8 pai2 chhut-lat8, ng3-bang7 hou7 goa2 e5 kok oe7-tit chu7-iu5.”"
        ],
        [
          "今蜘蛛到第3擺果然有hiN3到hit 枝iN5仔，王看了，就壯膽，起來koh 倒去京城；無偌久 e5 中間伊有得著koh較濟兵來toe3伊，後--來in有較贏對敵。Che kiam2 m7是上帝用這隻蜘蛛來只是伊mah？",
          "TaN ti-tu kau3 te7 saN pai2 ko2-jian5 u7 hiN3 kau3 hit ki iN5-a2, ong5 khoaN3 liau2, chiu7 chong3-taN2, khi2 lai5 koh to3 khi3 kiaN-siaN5; bo5 loa7 ku2 e5 tiong-kan i u7 tit tioh8 koh-khah che7 peng lai5 toe3 i, au7--lai5 in u7 khah iaN5 tui3-tek8.  Che kiam2 m7 si7 Siong7-te3 eng7 chit chiah ti-tu lai5 chi2-si7 i mah?"
        ],
        [
          "Koh 過300年上帝亦有koh一擺bat用蜘蛛來做伊大 e5 路用。Hit時蘇格蘭人真濟因為ai3照家己 e5 良心來敬拜上帝，就hou7 殘忍 e5 人困tiok8。In濟濟受人趕出，逃閃去山--nih8 bih。Bat一擺幾若人ti7 山--nih8 hou7 對敵追jip；in到ti7 一個山洞就入去bih。Liam5-piN有這隻蜘蛛來kiN網ti7 洞口。無偌久兵就到，teh chhoe7 chiah e5 人。Teh-beh 入洞e5 時，有看見蜘蛛網，才想的確無人入去bih ti7內面；設使有，就蜘蛛網穩當無an2-ni 好好。",
          "Koh koe3 300 ni5 Siong7-te3 iah8 u7 koh chit8 pai2 bat eng7 ti-tu lai5 cho3 I toa7 e5 lou7-eng7. Hit-si5 Sou-kek-lan5 lang5 chin che7 in-ui7 ai3 chiau3 ka-ti7 e5 liong5-sim lai5 keng3-pai3 Siong7-te3, chiu7 hou7 chan5-jim2 e5 lang5 khun3-tiok8.  In che7-che7 siu7 lang5 koaN2 chhut, to5-siam2 khi3 soaN--nih8 bih.  Bat chit8 pai2 kui2-na7 lang5 ti7 soaN--nih8 hou7 tui3-tek8 tui-jip; in kau3 ti7 chit8 e5 soaN-tong7 chiu7 jip8 khi3 bih.  Liam5-piN u7 chit chiah ti-tu lai5 kiN-bang7 ti7 tong7-khau2.  Bo5 loa7 ku2 peng chiu7 kau3, teh chhoe7 chiah e5 lang5.  Teh-beh jip8 tong7 e5 si5, u7 khoaN3-kiN3 ti-tu bang7, chiah siuN7 tek-khak bo5 lang5 jip8 khi3 bih ti7 lai7-bin7; siat-su2 u7, chiu7 ti-tu bang7 un2-tang3 bo5 an2-ni ho2-ho2."
        ],
        [
          "Teh 保護伊e5 百姓 e5 上帝有an2-ni 設法，hou7 蜘蛛tu2仔hit時來kiN網，亦hou7伊tu2好kiN ti7這個洞口e5 所在，thang 保全疼伊e5 人 e5 性命。",
          "Teh po2-hou7 I e5 peh-siN3 e5 Siong7-te3 u7 an2-ni siat-hoat, hou7 ti-tu tu2-a2 hit-si5 lai5 kiN-bang7, iah8 hou7 i tu2-ho2 kiN ti7 chit e5 tong7-khau2 e5 sou2-chai7, thang po2-choan5 thiaN3 I e5 lang5 e5 siN3-mia7."
        ]
      ],
      "篇名": "Ti-tu"
    }
  ]
}
