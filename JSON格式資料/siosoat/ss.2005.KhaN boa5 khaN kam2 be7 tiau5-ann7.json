{
  "作者": "洪錦田",
  "出版年": "2005",
  "出版者": "台文罔報雜誌社",
  "文類": "小說",
  "書寫系統": "漢羅",
  "資料": [
    {
      "段": [
        [
          "〈Chhoa7 話頭〉",
          "“Chhoa7-oe7-thau5”"
        ],
        [
          "I e5 手輕輕a2 lam2 錦棠e5 腰，目神溫柔te3-te3，kam5 著強烈e5 懇求，hou7 錦棠m7 敢siam目，驚講koh hou7 siaN5--過-去，原來sio lam2 也e7-tang3 深kah chit 款程度，深kah hong5 流目屎。",
          "I e5 chhiu2 khin-khin-a2 lam2 Gim2-tong5 e5 io, bak8-sin5 un-jiu5 te3-te3, kam5 tioh8 kiong5-liat8 e5 khun2-kiu5, hou7 Gim2-tong5 m7 kann2 siam-bak8, kiann kong2 koh hou7 siann5--koe3-khi3, goan5-lai5 sio lam2 ia7 e7-tang3 chhim kah chit khoan2 theng5-tou7, chhim kah hong5 lau5 bak8-sai2."
        ],
        [
          "〈一〉",
          "(It)"
        ],
        [
          "錦棠第2 pai2 拒絕出版社頭家許亮惠e5 求婚。許亮惠也be7 懊惱、傷心；一直顧食桌頂hit 盤鵝kian7、ngeh 幼薑絲un3 醬料，theh8 chhit 手巾chhit 掉嘴邊e5 un3料。錦棠cheng2頭a2 ka7 ki2 另外1 peng5 e5 嘴角，提醒i m7-thang be7 記--得。",
          "Gim2-tong5 te7 2 pai2 ku7-choat8 chhut-pan2-sia7 thau5-ke Khou2 Liang7-hui7 e5 kiu5-hun. Khou2 Liang7-hui7 ia7 be7 au3-nau2, siong-sim; it-tit8 kou3 chiah8 toh-teng2 hit poann5 go5-kian7, ngeh iu3-kiunn-si un3 chiunn3-liau7, theh8 chhit-chhiu2-kin chhit tiau7 chhui3 pinn e5 un3-liau7. Gim2-tong5 cheng2-thau5-a2 ka7 ki2 leng7-goa7 1 peng5 e5 chhui3-kak, the5-chhenn2 i m7-thang be7 ki3--tit."
        ],
        [
          "「多謝！」I 講：「Chit pai2 是siaN2 理由？Kam2 講是goan2 kiaN2 iau2 leh kap 我toa3，是--無？」I e5 口氣chiaN5 誠意koh 溫柔。Che……確實kap i siuN 熟sai7，熟kah be7-tang3 kam i siuN7-khi3。錦棠一直chhoe7 理由，m7-koh i e5 創作思想long2 用ti7 romance小說e5 劇情：2月日tioh8-ai3 出1本大色冊(銷路冊)，bu2 kah hou7 i ti7 chhun e5 時間，long2 ia3懶a2 ia3懶。",
          "“To-sia7!” I kong2: “Chit pai2 si7 siann2 li2-iu5? Kam2 kong2 si7 goan2 kiann2 iau2 leh kap goa2 toa3, si7--bo5?” I e5 khau2-khi3 chiann5 seng5-i3 koh un-jiu5. Che...... khak-sit8 kap i siunn sek8-sai7, sek8 kah be7-tang3 kam i siunn7-khi3. Gim2-tong5 it-tit8 chhoe7 li2-iu5, m7-koh i e5 chhong3-chok su-siong2 long2 iong7 ti7 romance siau2-soat e5 kiok8-cheng5: 2 goeh8-jit8 tioh8-ai3 chhut 1 pun2 toa7-sek-chheh (siau-lou7-chheh), bu2 kah hou7 i ti7 chhun e5 si5-kan, long2 ia3-lan2-a2 ia3-lan2."
        ],
        [
          "許亮惠tu2 熟sai7 錦棠，to7 知iaN2 chit 個 女作家e7-tang3 替i than3 錢。I 是hit 款你boe7-cheng7 開嘴，to7 看到na5喉蒂a2 e5 老江湖。Chit個女作家心肝hong3-hong3，gin2-a2款面模a2，天a7！有toh 款e5 cha-pou人e7 去sannh--著a7？無想到5年了後，soah 對i 求婚2 pai2，iau2 koh hong5 拒絕。",
          "Khou2 Liang7-hui7 tu2 sek8-sai7 Gim2-tong5, to7 chai-iann2 chit e5 lu2-chok-ka e7-tang3 the3 i than3-chinn5. I si7 hit khoan2 li2 boe7-cheng7 khui-chhui3, to7 khoann3 kau3 na5-au5 ti3-a2 e5 lau7-kang-ou5. Chit e5 lu2-chok-ka sim-koann hong3-hong3, gin2-a2-khoan2 bin7-bou5-a2, thinn a7! U7 toh khoan2 e5 cha-pou-lang5 e7 khi3 sannh--tioh8 a7? Bo5 siunn7 kau3 5 ni5 liau2-au7, soah tui3 i kiu5-hun 2 pai2, iau2 koh hong5 ku7-choat8."
        ],
        [
          "錦棠iau2 teh 想理由，看--來koh 不止a2 為難e5 款lioh，許亮惠ma7 替i 艱苦。Chit個cha-bou2 也無beh 戀愛也無leh 迷名牌衫a2褲、珠寶；koh-khah 罕得chham 7姊8妹a2 pho3-tau7;be7 去kiN絲，kap 人跳siaN2-mih 韻律舞、行san2身間a2...…上大e5 所費，極加ti7 休閒飯店soe3 1間套房寫稿。I kam2 無情慾？免需要愛--人iah是hong5愛？I 頭le5-le5，無話無句。",
          "Gim2-tong5 iau2 teh siunn7 li2-iu5, khoann3--lai5 koh put-chi2-a2 ui5-lan5 e5 khoan2 lioh, Khou2 Liang7-hui7 ma7 the3 i kan-khou2. Chit e5 cha-bou2 ia7 bo5 beh loan5-ai3 ia7 bo5 leh be5 beng5-pai5 sann-a2-khou3, chu-po2; koh-khah han2-tit chham 7 che2 8 moe7-a2 pho3-tau7; be7 khi3 kinn-si, kap lang5 thiau3 siann2-mih un7-lut8-bu2, kiann5 san2-sin-keng-a2...... siong7 toa7 e5 sou2-hui3, kek8-ke ti7 hiu-eng5 png7-tiam3 soe3 1 keng tho3-pang5 sia2-ko2. I kam2 bo5 cheng5-iok8? Bian2 su-iau3 ai3--lang5 iah si7 hong5 ai3? I thau5 le5-le5, bo5 oe7 bo5 ku3."
        ],
        [
          "「你to也33歲--a，真緊to7 隨老phe2-phe2，koh m7 戀愛、m7 嫁ang，後日a2 siang2 來照顧--你？」",
          "“Li2 to ia7 33 hoe3--a, chin kin2 to7 sui5 lau7-phe2-phe2, koh m7 loan5-ai3, m7 ke3-ang, au7-jit8-a2 siang2 lai5 chiau3-kou3--li2?”"
        ],
        [
          "錦棠kui 身軀piN an5-an5 e5 神經lioh8-a2 放鬆，i 笑kah 奸奸a2:「你ka7 版稅sio2 tiuh khah koan5--chit8-si-a2，我to7有老本--a。」",
          "Gim2-tong5 kui sin-khu-pinn an5-an5 e5 sin5-keng lioh8-a2 pang3-sang, i chhio3 kah kan-kan-a2: “Li2 ka7 pan2-soe3 sio2 tiuh khah koan5--chit8-si-a2, goa2 to7 u7 lau7-pun2--a.”"
        ],
        [
          "「無，頭家換你做，好--m7？」許亮惠目chiu 金金看--i，1款無奈e5 表情，忍be7 tiau5 也笑--出-來：「Siang2 kah hiah 好膽！敢食你e5 養老金！To無leh 行m7 知路講……」Chit 1工，求婚e5 tai7-chi3 到chia 為止。",
          "“Bo5, thau5-ke oann7 li2 cho3, ho2--m7?” Khou2 Liang7-hui7 bak8-chiu kim-kim khoann3--i, 1 khoan2 bu5-nai7 e5 piau2-cheng5, jim2 be7 tiau5 ia7 chhio3--chhut-lai5: “Siang2 kah hiah ho2-tann2! Kann2 chiah8 li2 e5 iong2-lo2-kim! To bo5 leh kiann5 m7 chai lou7 kong2......” Chit 1 kang, kiu5-hun e5 tai7-chi3 kau3 chia ui5-chi2."
        ],
        [
          "Ti7 送i tng2 厝e5 時chun7，許亮惠ka7 試探：「無按算beh 請我入去lim茶？」",
          "Ti7 sang3 i tng2 chhu3 e5 si5-chun7, Khou2 Liang7-hui7 ka7 chhi3-tham3: “Bo5 an3-sng3 beh chhiann2 goa2 jip8 khi3 lim-te5?”"
        ],
        [
          "「Goan2 tau 停水，頂pai2 有朋友寄飼1隻tng-teh 起siau2 e5 狗，見著生hun7人to7 亂pui7，我驚去hou7 厝邊tau 加講話koh……」",
          "“Goan2 tau theng5-chui2, teng2-pai2 u7 peng5-iu2 kia3 chhi7 1 chiah tng-teh khi2-siau2 e5 kau2, kinn3 tioh8 chhenn-hun7-lang5 to7 loan7 pui7, goa2 kiann khi3 hou7 chhu3-pinn-tau ke kong2-oe7 koh.....”"
        ],
        [
          "「Ah！你e5 養老金--leh？」「An2-choaN2 是--無？」",
          "“Ah! Li2 e5 iong2-lo2-kim--leh?” “An2-choann2 si7--bo5?”"
        ],
        [
          "「若準有1工，我tu2 好tng2 be7 過，kam2 e7-tang3 sio2 借我seh8--chit8-下？」",
          "“Na2-chun2 u7 1 kang, goa2 tu2-ho2 tng2 be7 koe3, kam2 e7-tang3 sio2 chioh goa2 seh8--chit8-e7?”"
        ],
        [
          "「Ah你e5 利息有koan5--無？」Chiok gau5 tiak8 算盤e5 面腔，許亮惠差chit8-sut-a2 to7 笑--出-來。Che……若準換別人teh 講，i beh ka7 信；ah chit 隻精─錦棠--a2...…。",
          "“Ah li2 e5 li7-sek u7 koan5--bo5?” Chiok gau5 tiak8 sng3-poann5 e5 bin7-chhiunn, Khou2 Liang7-hui7 chha chit8-sut-a2 to7 chhio3--chhut-lai5. Che..... na7-chun2 oann7 pat8-lang5 teh kong2, i beh ka7 sin3; ah chit chiah chenn----Gim2-tong5--a2...... ."
        ],
        [
          "3月日前，i theh8 著1張2年前e5 版稅支票20萬，ng-ng-iap-iap 驚hong5 看--著，講是be7 記得去lui2 現a2，m7 知chit chun7 iau2 e7 領--得be7？I khah gong7直to m7 信，錦棠e5 版稅雖是kho2-kho2，iah8無講kho2 kah 無理無路e5 地步。Chit款cha-bou2 根本無ka7 錢當做錢--mah；chit chun7 i teh 講錢e5 面腔，chiah細膩chiah gau5 計較，想--著chiaN5 好笑--louh。",
          "3 goeh8-jit8 cheng5, i theh8 tioh8 1 tiunn 2 ni5 cheng5 e5 pan2-soe3 chi-phio3 20 ban7, ng-ng-iap-iap kiann hong5 khoann3--tioh8, kong2 si7 be7 ki3-tit khi3 lui2 hian7-a2, m7 chai chit chun7 iau2 e7 nia2--tit be7? I khah gong7-tit8 to m7 sin3, Gim2-tong5 e5 pan2-soe3 sui si7 kho2-kho2, iah8 bo5 kong2 kho2 kah bo5 li2 bo5 lou7 e5 te7-pou7. Chit khoan2 cha-bou2 kin-pun2 bo5 ka7 chinn5 tong3-cho3 chinn5--mah; chit chun7 i teh kong2 chinn5 e5 bin7-chhiunn, chiah se3-ji7 chiah gau5 ke3-kau3, siunn7--tioh8 chiann5 ho2-chhio3--louh."
        ],
        [
          "「我tiaN7-tioh8 e7 踏khah koan5 hou7--你，be7 失你e5 禮--lah！」I 強忍笑：「好--lah，你好入去oN-oN睏--louh！」",
          "“Goa2 tiann7-tioh8 e7 tah8 khah koan5 hou7--li2, be7 sit li2 e5 le2--lah!” I kiong5 jim2 chhio3: “Ho2--lah, li2 ho2 jip8 khi3 onn-onn-khun3--louh!”"
        ],
        [
          "錦棠khah睏to睏be7 去，i ka7 che 無睏神，loa7 hou7 eng暗食hit 杯Italy咖啡。",
          "Gim2-tong5 khah khun3 to khun3 be7 khi3, i ka7 che bo5-khun3-sin5, loa7 hou7 eng-am3 chiah8 hit poe Italy ka-pi."
        ],
        [
          "〈二〉",
          "(Ji7)"
        ],
        [
          "I 翻來覆去，teh 想新e5 故事佈局，2月日beh 寫1本創作新冊，hou7 i 感覺tauh8-tauh8-a2 擔be7 贏，tioh8-ai3 要求許亮惠緊牽新人chiah e7-sai2--得。M7-koh 許亮惠kian3 pai2 long2 ka7 應講，無人像i chiah 盡責任、chiah 認真ti7 leh chhoan5 新e5 題材，iah8 m7 bat 欠稿、拖稿--著。「錦棠確實e7 o-lo2--e5！I 是寶……」I tiaN7-tiaN7 an2-ne teh 講。Ah m7-koh ti7 錦棠e5 立場chiah 無leh ka7 信；若無牽新人來頂--i，i e7 thiam2--死。Tioh8！Tioh8 來去出國。In 姐--a2 玉棠m7 是ti7 Canada過了chiaN5 好勢，ma7 一直催i 去ham7 i toa3？In 姐--a2 iau2 leh 賣冊，e7-tang3 籬壁sio png7。Teh 想講出業to也10冬--louh，koh 去做學生的確chiok 心適--e5，hoan7-se3 koh e7-tang3 寫1本遊學小說--leh……無--nou，無--nou，講無beh 寫to7 be7-gian3 寫--a-lah。",
          "I hoan lai5 hok khi3, teh siunn7 sin e5 kou3-su7 pou3-kiok8, 2 goeh8-jit8 beh sia2 1 pun2 chhong3-chok sin-chheh, hou7 i kam2-kak tauh8-tauh8-a2 tann be7 iann5, tioh8-ai3 iau-kiu5 Khou2 Liang7-hui7 kin2 khan sin-lang5 chiah e7-sai2--tit. M7-koh Khou2 Liang7-hui7 kian3 pai2 long2 ka7 in3 kong2, bo5 lang5 chhiunn7 i chiah chin7 chek-jim7, chiah jin7-chin ti7 leh chhoan5 sin e5 te5-chai5, iah8 m7 bat khiam3-ko2, thoa-ko2--tioh8. “Gim2-tong5 khak-sit8 e7 o-lo2--e5! I si7 po2......” I tiann7-tiann7 an2-ne teh kong2. Ah m7-koh ti7 Gim2-tong5 e5 lip8-tiunn5 chiah bo5 leh ka7 sin3; na7 bo5 khan sin-lang5 lai5 teng2--i, i e7 thiam2--si2. Tioh8! Tioh8 lai5 khi3 chhut-kok. In chi2--a2 Giok8-tong5 m7 si7 ti7 Canada koe3 liau2 chiann5 ho2-se3, ma7 it-tit8 chhui i khi3 ham7 i toa3? In chi2---a2 iau2 leh be7-chheh, e7-tang3 li5-piah sio png7. Teh siunn7 kong2 chhut-giap8 to ia7 10 tang--louh, koh khi3 cho3 hak8-seng tek-khak chiok sim-sek--e5, hoan7-se3 koh e7-tang3 sia2 1 pun2 iu5-hak8 siau2-soat--leh...... bo5--nou, bo5--nou, kong2 bo5 beh sia2 to7 be7-gian3 sia2--a-lah."
        ],
        [
          "I 3想4想，恍惚眠眠睏--去，oa2 ti7 學校e5 梅a2樹kha teh 等人，樹a2頂生kah 全梅a2，有熟--e5 有chhiN--e5。Tng i 注神teh 看日頭光，chhng3 chhio7--落-來e5 樹影，無tiuN-ti5 有人ng i e5 目chiu。",
          "I 3 siunn7 4 siunn7, hong2-hut bin5-bin5 khun3--khi3, oa2 ti7 hak8-hau7 e5 moe5-a2-chhiu7 kha teh tan2 lang5, chhiu7-a2 teng2 senn kah choan5 moe5-a2, u7 sek8--e5 u7 chhinn--e5. Tng i chu3-sin5 teh khoann3 jit8-thau5-kng, chhng3 chhio7--loh8-lai5 e5 chhiu7-iann2, bo5 tiunn-ti5 u7 lang5 ng i e5 bak8-chiu."
        ],
        [
          "「嘴peh--開！」1粒酸lam7 甜e5 梅a2 that tui3 i e5 嘴內，hit 個人oa2 i e5 耳khang邊問：「有甜--無？」I 驚ngiau，笑笑a2 tim3 頭。",
          "“Chhui3 peh--khui!” 1 liap8 sng-lam7-tinn e5 moe5-a2 that tui3 i e5 chhui3-lai7, hit e5 lang5 oa2 i e5 hi7-khang pinn mng7: “U7 tinn--bo5?” I kiann ngiau, chhio3-chhio3-a2 tim3-thau5."
        ],
        [
          "「我真知你e7 kah意，你chiok 好嘴tau2--e5。」1雙滿足koh壓pa3 e5 手，順勢ka7 khou lam2 oa2--來。I kah意hong5 lam2 an5，身貼身e5 感覺燒lo7-a2 燒lo7--著。",
          "“Goa2 chin chai li2 e7 kah-i3, li2 chiok ho2-chhui3-tau2--e5.” 1 siang boan2-chiok koh ap-pa3 e5 chhiu2, sun7-se3 ka7 khou lam2 oa2--lai5. I kah-i3 hong5 lam2 an5, sin tah sin e5 kam2-kak sio-lo7-a2 sio-lo7--tioh8."
        ],
        [
          "Chit 幾年來，i 談過幾na2 pai2 戀愛kap sio lam2，m7-koh 無像chit pai2 chiah 熱情，肉體上kai3 me2 醒，i(肉體)有ka-ti7 e5 記ti5，chit 個記ti5 e7-tang3 控制心靈，che……long2 be7-tang3 改變kap 瞞騙--e5。",
          "Chit kui2 ni5 lai5, i tam5 koe3 kui2-na2 pai2 loan5-ai3 kap sio lam2, m7-koh bo5 chhiunn7 chit pai2 chiah jiat8-cheng5, bah-the2 siong7 kai3 me2-chhenn2, i (bah-the2) u7 ka-ti7 e5 ki3-ti5, chit e5 ki3-ti5 e7-tang3 khong3-che3 sim-leng5, che..... long2 be7-tang3 kai2-pian3 kap moa5-phian3--e5."
        ],
        [
          "I ti7 天boe7 光e5 時cheng-sin5--過-來，想chit8下真，cha暝睏be7 去，m7 是咖啡礙--著，m7 是許亮惠ka7 求婚，是同窗陳明和寄--來e5 喜帖，che ma7 be7-sai2 牽拖明和beh 娶bou2，是i kha3 電話來問講，到南投食喜酒，e7-tang3--be7？」",
          "I ti7 thinn boe7 kng e5 si5 cheng-sin5--koe3-lai5, siunn7 chit8-e7 chin, cha-me5 khun3 be7 khi3, m7 si7 ka-pi gai7--tioh8, m7 si7 Khou2 Liang7-hui7 ka7 kiu5-hun, si7 tong5-chhong Tan5 Beng5-ho5 kia3--lai5 e5 hi2-thiap, che ma7 be7-sai2 khan-thoa Beng5-ho5 beh chhoa7-bou2, si7 i kha3 tian7-oe7 lai5 mng7 kong2, kau3 Lam5-tau5 chiah8 hi2-chiu2, e7-tang3--be7?”"
        ],
        [
          "「我kam2 e7-tang3 mai3 來，是--無？Ka7 你送入去新娘房，to7 kap 我無ti7-tai7？」",
          "“Goa2 kam2 e7-tang3 mai3 lai5, si7--bo5? Ka7 li2 sang3 jip8 khi3 sin-niu5-pang5, to7 kap goa2 bo5 ti7-tai7?”"
        ],
        [
          "「Ou5！Kam2 是theh8 掉你心肝頭e5 大石，了結你e5 心頭大患？」",
          "“Ou5! Kam2 si7 theh8 tiau7 li2 sim-koann-thau5 e5 toa7-chioh8, liau2-kiat li2 e5 sim-thau5 tai7-hoan7?”"
        ],
        [
          "「我本底to7 無hit 款心頭，beh toh位來e5 大患？」",
          "“Goa2 pun2-te2 to7 bo5 hit khoan2 sim-thau5, beh toh-ui7 lai5 e5 tai7-hoan7?”"
        ],
        [
          "明和ti7 電話hit 頭hmh8-hmh8-a2 笑：「有人chiok 想beh 見--你，問我你beh 來--無？」",
          "Beng5-ho5 ti7 tian7-oe7 hit thau5 hmh8-hmh8-a2 chhio3: “U7 lang5 chiok siunn7 beh kinn3--li2, mng7 goa2 li2 beh lai5--bo5?”"
        ],
        [
          "「是siang2 chiah siau3念--我？」「你講--leh？」明和應kah 真沈。",
          "“Si7 siang2 chiah siau3-liam7--goa2?” “Li2 kong2--leh?” Beng5-ho5 in3 kah chin tim5."
        ],
        [
          "錦棠早to7 料--著-a，m7-koh i be7-tang3 講，i 無聲無說ti7 leh 等追放。明和to7 無koh 講chit chan5 tai7-chi3，tng2換輕鬆e5 口氣講：「Ah 好--lah，好--lah，你答應beh 來，好--lah！我ka7 tak8-e5 講，愛情小說大明星、女作家beh 來食喜酒，看紅包e7-tang3 加收--koa2-be7？」",
          "Gim2-tong5 cha2 to7 liau7--tioh8-a, m7-koh i be7-tang3 kong2, i bo5 siann bo5 soeh ti7 leh tan2 tui-pang3. Beng5-ho5 to7 bo5 koh kong2 chit chan5 tai7-chi3, tng2-oann7 khin-sang e5 khau2-khi3 kong2: “Ah ho2--lah, ho2--lah, li2 tap-eng3 beh lai5, ho2--lah! Goa2 ka7 tak8-e5 kong2, ai3-cheng5 siau2-soat toa7-mia5-chhenn, lu2-chok-ka beh lai5 chiah8 hi2-chiu2, khoann3 ang5-pau e7-tang3 ke siu--koa2-be7?”"
        ],
        [
          "「叫lin2 新娘減穿--koa2，保領紅包收be7 離！」",
          "“Kio3 lin2 sin-niu5 kiam2 chheng7--koa2, po2-nia2 ang5-pau siu be7 li7!”"
        ],
        [
          "「Che……做你放心，goan2 bou2 e5 體格，he 有影hong5 看--著e7 『茫酥酥』--lah！」「聽--著kiong7-beh起雞母皮……新郎koaN a7！」To7 是chit 通電話，teh hou7 錦棠--a2 ju5-chhang2-chhang2，i 真知是siang2 teh 探聽i，ti7 幾年前i to7 知--a。",
          "“Che...... cho3 li2 hong3-sim, goan2 bou2 e5 the2-keh, he u7-iann2 hong5 khoann3--tioh8 e7『茫酥酥』--lah!” “Thiann--tioh8 kiong7-beh khi2 ke-bu2-phoe5...... sin-long5-koann a7!” To7-si7 chit thong tian7-oe7, teh hou7 Gim2-tong5--a2 ju5-chhang2-chhang2, i chin chai si7 siang2 teh tham3-thiann i, ti7 kui2 ni5 cheng5 i to7 chai--a."
        ],
        [
          "〈三〉",
          "(Sann)"
        ],
        [
          "讀高中e5 時chun7，錦棠過了chiaN5 無chheng-chhai2，原因是in pe7 母分居3年，kui 尾--a2 離緣--a。I 變kah 真嘴tiam7、真孤tak8;同窗--e5 long2 講i ti3著自閉症，無人愛kap i sio交chhap。Tak8 工ka-ti7 1人茫茫渺渺，像去食著siau2藥kang7 款。Ka-ti7 1個行1路，偷走冊teh long7-liu-lian，siau2看影戲。有1 kai2，ti7 戲園口去hou7 黃牛a2 ko5-ko5纏，koh beh ka7 kha來手來，ti7 驚惶當中，1個穿kang7校制服e5 cha-bou2 gin2-a2，chham 1陣像lou5-moa5 e5 少年a2 ka7 i 解圍。Tioh8 驚了後，m7 敢ka-ti7 1個si3-ke3 loa7-loa7-so5──聽講ti7 戲園hit tah，是社會罪孽上che7 e5 所在。",
          "Thak8 ko-tiong e5 si5-chun7, Gim2-tong5 koe3 liau2 chiann5 bo5 chheng-chhai2, goan5-in si7 in pe7-bu2 hun-ki 3 ni5, kui-boe2--a2 li7-ian5--a. I pian3 kah chin chhui3-tiam7, chin kou-tak8; tong5-chhong--e5 long2 kong2 i ti3 tioh8 chu7-pi3-cheng3, bo5 lang5 ai3 kap i sio kau-chhap. Tak8 kang ka-ti7 1 lang5 bong5-bong5 biau2-biau2, chhiunn7 khi3 chiah8 tioh8 siau2-ioh8 kang7-khoan2. Ka-ti7 1 e5 kiann5 1 lou7, thau-chau2-chheh teh long7-liu-lian, siau2 khoann3 iann2-hi3. U7 1 kai2, ti7 hi3-hng5-khau2 khi3 hou7 ng5-gu5-a2 ko5-ko5-tinn5, koh beh ka7 kha lai5 chhiu2 lai5, ti7 kiann-hiann5 tang-tiong, 1 e5 chheng7 kang7-hau7 che3-hok8 e5 cha-bou2 gin2-a2, chham 1 tin7 chhiunn7 lou5-moa5 e5 siau3-lian5-a2 ka7 i kai2-ui5. Tioh8-kiann liau2-au7, m7 kann2 ka-ti7 1 e5 si3-ke3 loa7-loa7-so5----thiann kong2 ti7 hi3-hng5 hit tah, si7 sia7-hoe7 choe7-giat8 siong7 che7 e5 sou2-chai7."
        ],
        [
          "無joa7 久，ti7 戲園口tng7--著-e5 hit 個cha-bou2 gin2-a2 ti7 leh 探聽i e5 下落，害i 一直走避，一直poe2會講chhoe7 m7-tioh8 人--a。",
          "Bo5 joa7 ku2, ti7 hi3-hng5-khau2 tng7--tioh8-e5 hit e5 cha-bou2 gin2-a2 ti7 leh tham3-thiann i e5 ha7-loh8, hai7 i it-tit8 chau2-phiah, it-tit8 poe2-hoe7 kong2 chhoe7 m7-tioh8 lang5--a."
        ],
        [
          "M7-koh i ti7 學校，tiaN7-tiaN7 看見hit 個cha-bou2 學生hou7 人hoah i「鄭俊美(Chut8 米--e5)」。Kian3 pai2 Chut8米--e5 看見--i，有意a2無意liah8 i 笑--1-下，隨to7 oat8 頭chham i 邊--a2 e5 同窗--e5 開講，有講有笑。",
          "M7-koh i ti7 hak8-hau7, tiann7-tiann7 khoann3-kinn3 hit e5 cha-bou2 hak8-seng hou7 lang5 hoah i “Tenn7 Chun3-bi2 (Chut8-bi2--e5)”. Kian3 pai2 Chut8-bi2--e5 khoann3--kinn3-i, u7-i3-a2 bo5-i3 liah8 i chhio3--chit8-e7, sui5 to7 oat8-thau5 chham i pinn--a2 e5 tong5-chhong--e5 khai-kang2, u7 kong2 u7 chhio3."
        ],
        [
          "錦棠chiok 驚i 對同窗--e5 提起戲園口hong5 戲弄e5 tai7-chi3。偏偏面chhiang7 面e5 時chun7，siaN2-mih話ma7 無講，害i 1粒心tiaN7-tioh8 be7 落--來。",
          "Gim2-tong5 chiok kiann i tui3 tong5-chhong--e5 the5-khi2 hi3-hng5-khau2 hong5 hi3-lang7 e5 tai7-chi3. Phian-phian bin7 chhiang7 bin7 e5 si5-chun7, siann2-mih oe7 ma7 bo5 kong2, hai7 i 1 liap8 sim tiann7-tioh8 be7 loh8--lai5."
        ],
        [
          "Beh 出業--a，錦棠chiah 知i 號做鄭俊美(Chut8 米)」。I ui3 國中開始to7 交chiok che7 男朋友出名，chit-ma2 猶原chiah-ni7-a2 hiau5。I tng2-chiaN5 好、體格sui2，有1款theN3胸翹尾椎e5 khut勢，性地be7 tioh8-tiaN7，oh 約束。",
          "Beh chhut-giap8--a, Gim2-tong5 chiah chai i ho7-cho3 Tenn7 Chun3-bi2 (Chut8-bi2 )”. I ui3 kok-tiong khai-si2 to7 kau chiok che7 lam5-peng5-iu2 chhut-mia5, chit-ma2 iu5-goan5 chiah-ni7-a2 hiau5. I tng2-chiann5 ho2, the2-keh sui2, u7 1 khoan2 thenn3-heng khiau3-boe2-chui e5 khut-se3, seng3-te7 be7 tioh8-tiann7, oh iok-sok."
        ],
        [
          "大學聯考是錦棠e5 tng2切liu3，i 考了比想--e5 加好chiok che7，e7-tang3 chhoe7 回自信，心情kui個chiau5 chheng-chhai2--起-來。讀1年a2 e5 時chun7 熟sai7 chiaN5 che7 同窗，tak8-e5 做夥be7 bai2，long2 ka7 當做妹a2，siaN2-hoe3 long2 讓--i，無計較。2年a2 開學了後，有chit8-koa2 學生轉來in 班--nih，當中有1個長頭毛e5 cha-bou2-gin2-a2 ka7 同窗--e5 講，i e5 男朋友ti7 chit 間學校，姑不chiong chiah 插班ka7 顧tiau5--leh，對學業好bai2 無teh ka7 信。Oah，cheng7到chit-ma2 m7 bat 有cha-bou2-gin2-a2 看ka-ti7 chiah kho3俗，jiok cha-pou--e5 講kah chit款型--e5-lah。I hiong5-hiong5 oat8 頭liah8 錦棠khok8-khok8 chin5。",
          "Tai7-hak8 lian5-kho2 si7 Gim2-tong5 e5 tng2-chhiat-liu3, i kho2 liau2 pi2 siunn7--e5 ke ho2 chiok che7, e7-tang3 chhoe7 hoe5 chu7-sin3, sim-cheng5 kui e5 chiau5 chheng-chhai2--khi2-lai5. Thak8 it-ni5-a2 e5 si5-chun7 sek8-sai7 chiann5 che7 tong5-chhong, tak8-e5 cho3-hoe2 be7 bai2, long2 ka7 tong3-cho3 moe7-a2, siann2-hoe3 long2 niu7--i, bo5 ke3-kau3. ji7-ni5-a2 khai-hak8 liau2-au7, u7 chit8-koa2 hak8-seng choan2 lai5 in pan--nih, tang-tiong u7 1 e5 tng5-thau5-mou e5 cha-bou2-gin2-a2 ka7 tong5-chhong--e5 kong2, i e5 lam5-peng5-iu2 ti7 chit keng hak8-hau7, kou-put-chiong chiah chhah-pan ka7 kou3 tiau5--leh, tui3 hak8-giap8 ho2-bai2 bo5 teh ka7 sin3. Oah, cheng7 kau3 chit-ma2 m7 bat u7 cha-bou2-gin2-a2 khoann3 ka-ti7 chiah kho3-siok8, jiok cha-pou--e5 kong2 kah chit khoan2 heng5--e5-lah. I hiong5-hiong5 oat8-thau5 liah8 Gim2-tong5 khok8-khok8 chin5."
        ],
        [
          "錦棠chhiak8--1-下，sim7 有hiah 久chiah hoah 聲講：「Chut8 米--e5！是你--ou！」Che 1 hoah to7 隨熟sai7--a。Chut8 米--e5 看--起-來kap 高中時代無kang5，加chiok 熟頭、chiok 有cha-bou2人款。",
          "Gim2-tong5 chhiak8--chit8-e7, sim7 u7 hiah ku2 chiah hoah-siann kong2: “Chut8-bi2--e5! Si7 li2--ou!” Che 1 hoah to7 sui5 sek8-sai7--a. Chut8-bi2--e5 khoann3--khi2-lai5 kap ko-tiong si5-tai7 bo5 kang5, ke chiok sek8-thau5, chiok u7 cha-bou2-lang5 khoan2."
        ],
        [
          "「你ma7 kang7款，ka-ti7 sui2 m7 知，變真che7 lioh！」Chut8米踏oa2--來，吞1嘴noa7 koh 講：「我想，chit 1 pai2 e5 戀愛，是我一直teh chhoe7--e5，致使hou7 人看--落無kang7款講……」",
          "“Li2 ma7 kang7-khoan2, ka-ti7 sui2 m7 chai, pian3 chin che7 lioh!” Chut8-bi2 tah8 oa2--lai5, thun 1 chhui3 noa7 koh kong2: “Goa2 siunn7, chit 1 pai2 e5 loan5-ai3, si7 goa2 it-tit8 teh chhoe7--e5, ti3-su2 hou7 lang5 khoann3--loh8 bo5 kang7-khoan2 kong2.....”"
        ],
        [
          "錦棠聽宿舍e5 人teh 會，會講hit 個哲學系e5 高材生，kap Chut8米--e5 ti7 宿舍beh 關門e5 時，lam2 leh suh田螺(sio chim)，suh kah chiuh8-chiuh8叫to無leh 管邊--a2 有人iah 無。",
          "Gim2-tong5 thiann sok-sia3 e5 lang5 teh hoe7, hoe7 kong2 hit e5 thiat-hak8-he7 e5 ko-chai5-seng, kap Chut8-bi2--e5 ti7 sok-sia3 beh koainn-mng5 e5 si5, lam2 leh suh-chhan5-le5 (sio chim), suh kah chiuh8-chiuh8-kio3 to bo5 leh koan2 pinn--a2 u7 lang5 iah bo5."
        ],
        [
          "「Lin2 班--nih he Chut8米--e5 nah e7 chiah kho3俗--lah？」Chit8-koa2 看了be7 做--得e5 人，總e7 ti7 錦棠--e5 耳khang邊chhi-bu2-chhi7-chhu7。",
          "“Lin2 pan--nih he Chut8-bi2--e5 nah e7 chiah kho3-siok8--lah?” Chit8-koa2 khoann3 liau2 be7 cho3--tit e5 lang5, chong2 e7 ti7 Gim2-tong5--e5 hi7-khang pinn chhi-bu2-chhi7-chhu7."
        ],
        [
          "「Ou5！是an2-ne--ou！」錦棠應kah hou7 人m7 知頭尾，siang2 ma7 m7 知i 聽有入耳--無。論真i m7 知該用siaN2款立場看tai7-chi3，Chut8米--e5 i 甘心為愛人a2 偷走冊，toe3 i 出出入入。錦棠ti7 leh ka7 看，Chut8米--e5 對愛情真投入，又koh 聽in 愛人為i liam-mi燒liam-mi冷teh 艱苦。Oan7-na7 燒oan7-na7 冷？Chut8米kaN2 be7 chiah tioh8 a7？",
          "“Ou5! Si7 an2-ne--ou!” Gim2-tong5 in3 kah hou7 lang5 m7 chai thau5-boe2, siang2 ma7 m7 chai i thiann u7 jip8-hi7--bo5. Lun7-chin i m7 chai kai iong7 siann2-khoan2 lip8-tiunn5 khoann3 tai7-chi3, Chut8-bi2--e5 i kam-sim ui7 ai3-jin5-a2 thau-chau2-chheh, toe3 i chhut-chhut jip8-jip8. Gim2-tong5 ti7 leh ka7 khoann3, Chut8-bi2--e5 tui3 ai3-cheng5 chin tau5-jip8, iu7-koh thiann in ai3-jin5 ui7 i liam-mi sio liam-mi leng2 teh kan-khou2. Oan7-na7 sio oan7-na7 leng2? Chut8-bi2 kann2 be7 chiah tioh8 a7?"
        ],
        [
          "錦棠感覺che 一定是謠傳。Chut8米--e5 是熱情--e5，in e5 體育課時間long2 keng2 kah 真tu2 好，e7-tang3 tau3-tin7 跳土風舞、phah 網球、phah phin5-phong2。Chut8米--e5 上kai3 heng3選體育課，cheng7到taN m7 bat oaN3 到早退，koh be7 偷走冊iah是請假。跳雙人舞e5 時，kian3 pai2 in long2 kap 做1對，三不5時be7 tu2 好，i to7 設法ka7 換--tng2-來，m7 知用siaN2 步數，橫直別人long2 願意kap i 對換to7 tioh8--lah！",
          "Gim2-tong5 kam2-kak che it-teng7 si7 iau5-thoan5. Chut8-bi2--e5 si7 jiat8-cheng5--e5, in e5 the2-iok8-kho3 si5-kan long2 keng2 kah chin tu2-ho2, e7-tang3 tau3-tin7 thiau3 thou2-hong-bu2, phah bang7-kiu5, phah phin5-phong2. Chut8-bi2--e5 siong7 kai3 heng3 soan2 the2-iok8-kho3, cheng7 kau3 tann m7 bat oann3-kau3 cha2-the3, koh be7 thau-chau2-chheh iah si7 chheng2-ka2. Thiau3 siang-lang5-bu2 e5 si5, kian3 pai2 in long2 kap-cho3 chit8 tui3, sam-put-gou7-si5 be7 tu2-ho2, i to7 siat-hoat ka7 oann7--tng2-lai5, m7 chai iong7 siann2 pou7-sou3, hoainn5-tit8 pat8-lang5 long2 goan7-i3 kap i tui3-oann7 to7 tioh8--lah!"
        ],
        [
          "「你是an2-choaN2 ham7 in 講--e5？」錦棠chiaN5 好玄teh 問。",
          "“Li2 si7 an2-choann2 ham7 in kong2--e5?” Gim2-tong5 chiann5 honn3-hian5 teh mng7."
        ],
        [
          "「Che 是我e5 祕密，be7-tang3 ka7 你講！」",
          "“Che si7 goa2 e5 pi3-bit8, be7-tang3 ka7 li2 kong2!”"
        ],
        [
          "有1 pai2，in 男朋友無來，跳舞課e5 時chun7，Chut8米--e5 做cha-pou--e5 hit peng5，i e5 手hoaN7 ti7 錦棠e5 腰講：「你有夠san2--e5-lah，ai3 加食--koa2-ou！」Tng i 牽錦棠e5 手講：「有iaN2 chiaN5 柔軟koh 幼！」I e5 目神溫柔，na2 像浮1 ian5 薄薄e5 光彩，kam5 koa2 強烈e5 熱情，害錦棠m7 敢看，chit8時a2 又koh hou7 saN5 oa2--去。",
          "U7 1 pai2, in lam5-peng5-iu2 bo5 lai5, thiau3-bu2-kho3 e5 si5-chun7, Chut8-bi2--e5 cho3 cha-pou--e5 hit peng5, i e5 chhiu2 hoann7 ti7 Gim2-tong5 e5 io kong2: “Li2 u7-kau3 san2--e5-lah, ai3 ke chiah8--koa2-ou!” Tng i khan Gim2-tong5 e5 chhiu2 kong2: “U7-iann2 chiann5 jiu5-nng2 koh iu3!” I e5 bak8-sin5 un-jiu5, na2-chhiunn7 phu5 1 ian5 poh8-poh8 e5 kong-chhai2, kam5 koa2 kiong5-liat8 e5 jiat8-cheng5, hai7 Gim2-tong5 m7 kann2 khoann3, chit8-si5-a2 iu7-koh hou7 sann5 oa2--khi3."
        ],
        [
          "〈四〉",
          "(Si3)"
        ],
        [
          "春天kau7雨be7-tang3 上網球課，先生集合tak8-e5 ti7 影戲教室看網球明星比賽e5 錄影帶，tak8-e5 塗kha poaN7-poaN7--leh 坐sio oa2，1種chiok 親近、lioh8-a2 beh sio khap8身e5 氣氛罩滿教室。電火禁hoa，錦棠感覺有1 kang2 phang燒a2 phang燒e5 喘氣聲，ui3 am7-kun2後傳--來。Phang-kong3-kong3 kiong7-beh khap8 oa2皮肉，續--落1雙手骨ui3 kha-chiap後khou tiau5 i e5 腰。頭起先是leh 試探，錦棠iau2 真清醒，有感受著hit款無tioh8-tiaN7 e5 giau5疑un5-un5-a2 leh oa2--來……",
          "Chhun-thinn kau7-hou7 be7-tang3 siong7 bang7-kiu5-kho3, sian-sinn chip8-hap8 tak8-e5 ti7 iann2-hi3 kau3-sek khoann3 bang7-kiu5 mia5-chhenn pi2-sai3 e5 lok8-iann2-toa3, tak8-e5 thou5-kha poann7-poann7--leh che7 sio oa2, 1 chiong2 chiok chhin-kin7, lioh8-a2 beh sio khap8-sin e5 khi3-hun ta3 moa2 kau3-sek. Tian7-hoe2 kim3 hoa, Gim2-tong5 kam2-kak u7 1 kang2 phang-sio-a2 phang-sio e5 chhoan2-khui3-siann, ui3 am7-kun2 au7 thoan5--lai5. Phang-kong3-kong3 kiong7-beh khap8 oa2 phoe5-bah, soa3--loh8 1 siang chhiu2-kut ui3 kha-chiap-au7 khou tiau5 i e5 io. Thau5-khi2-seng si7 leh chhi3-tham3, Gim2-tong5 iau2 chin chheng-chhenn2, u7 kam2-siu7 tioh8 hit khoan2 bo5 tioh8-tiann7 e5 giau5-gi5 un5-un5-a2 leh oa2--lai5......"
        ],
        [
          "I 盡氣力leh 調整喘khui3，保持鎮靜mai3 有回應。M7-koh 手骨soah tauh8-tauh8-a2 徙位，kiong7-beh 到胸前--a。I 真緊隨致覺Chut8米e5 心跳kap 柔軟e5 身軀，ti7 lam2 an5 e5 時chun7，做kah 真細膩、真有情感，hou7 i 曉悟hong5 lam2--e5 m7-taN7 是i e5 肉體，koh 是飄飄e5 靈魂，cheng7 到taN i to m7 bat hong5 lam2 kah e7 達到chiah 深e5 內涵，深kah hou7 i e5 目屎lian3-lian3流。",
          "I chin7 khui3-lat8 leh tiau5-cheng2 chhoan2-khui3, po2-chhi5 tin3-cheng7 mai3 u7 hoe5-eng3. M7-koh chhiu2-kut soah tauh8-tauh8-a2 soa2-ui7, kiong7-beh kau3 heng-cheng5--a. I chin kin2 sui5 ti3-kak Chut8-bi2 e5 sim-thiau3 kap jiu5-nng2 e5 sin-khu, ti7 lam2 an5 e5 si5-chun7, cho3 kah chin se3-ji7, chin u7 cheng5-kam2, hou7 i hiau2-gou7 hong5 lam2--e5 m7-tann7 si7 i e5 bah-the2, koh si7 phiau-phiau e5 leng5-hun5, cheng7 kau3 tann i to m7 bat hong5 lam2 kah e7 tat8-kau3 chiah chhim e5 loe7-ham5, chhim kah hou7 i e5 bak8-sai2 lian3-lian3-lau5."
        ],
        [
          "Hit pai2 了後，像gou5-khi5 sio khip8，心靈相通，lam2 慣勢soah chit8-si-a2 to無禁忌。Ti7 leh 上體育課e5 時，Chut8米--e5 慣勢ti7 kah-chiap後無tiuN無ti5 ka7 lam2--leh，錦棠long2 e7 ti7 2~3秒前，致覺著i beh chhun kha出手--a，ti7 感應e5 當時，i e5 身體kap 心靈long2 chhoan5 好勢，Chut8米--e5 手骨khou an5-an5，thau2放i e5 筋脈，hou7 i chiau5 輕鬆--落-來，kui sian 人軟ko5-ko5 pheng7 ti7 Chut8米e5 胸前。Chut8米--e5 比錦棠khah 矮--tam7-poh8-a2，下頦tu2 好kheh8 著錦棠e5 肩kah，2個人teh 看si3-khou-ui5-a2 long2 kang7 款。",
          "Hit pai2 liau2-au7, chhiunn7 gou5-khi5 sio khip8, sim-leng5 sio thong, lam2 koan3-si3 soah chit8-si-a2 to bo5 kim3-ki3. Ti7 leh siong7 the2-iok8-kho3 e5 si5, Chut8-bi2--e5 koan3-si3 ti7 kah-chiap-au7 bo5 tiunn bo5 ti5 ka7 lam2--leh, Gim2-tong5 long2 e7 ti7 2~3 bio2 cheng5, ti3-kak tioh8 i beh chhun-kha chhut-chhiu2--a, ti7 kam2-eng3 e5 tong-si5, i e5 sin-the2 kap sim-leng5 long2 chhoan5 ho2-se3, Chut8-bi2--e5 chhiu2-kut khou an5-an5, thau2-pang3 i e5 kin-meh8, hou7 i chiau5 khin-sang--loh8-lai5, kui sian lang5 nng2-ko5-ko5 pheng7 ti7 Chut8-bi2 e5 heng-cheng5. Chut8-bi2--e5 pi2 Gim2-tong5 khah e2--tam7-poh8-a2, e7-hai5 tu2-ho2 kheh8 tioh8 Gim2-tong5 e5 keng-kah, 2 e5 lang5 teh khoann3 si3-khou-ui5-a2 long2 kang7-khoan2."
        ],
        [
          "錦棠在--來m7 bat 主動khap8 Chut8米e5 身軀，i 料kioh是對1個人身軀身iah是心靈有慾望，he to7 是愛情。I beh 愛--e5 該當是cha-pou人，m7 是cha-bou2--e5，koh-khah m7 是鄭俊美(Chut8米)。",
          "Gim2-tong5 chai7--lai5 m7 bat chu2-tong7 khap8 Chut8-bi2 e5 sin-khu, i liau7-kioh-si7 tui3 1 e5 lang5 sin-khu sin iah si7 sim-leng5 u7 iok8-bong7, he to7-si7 ai3-cheng5. I beh ai3--e5 kai-tong si7 cha-pou-lang5, m7 si7 cha-bou2--e5, koh-khah m7 si7 Tenn7 Chun3-bi2 (Chut8-bi2 )."
        ],
        [
          "錦棠有tang時a2 e7 chham 班--nih e5 cha-pou同窗陳明和出--去。明和lo3-kha長手，騎o-to2-bai2 e5 khut勢be7-bai2。I 騎車chiuN7 山頂，chhoa7 錦棠看夜景、看山kha 路燈、khanpang 5彩燈，tang5齊the ti7 草埔a2 看走雲月光，聽蟲叫水流聲，人聲稀微；一切long2 tu2-tu2-a2 好，kan-taN 錦棠teh be7 對tang5。明和用手sio2-khoa2 ka7 seh8 oa2--來，感覺i e5 身軀teng7 ka2-na2 曝久e5 芋粿khiau，需要khng3 入去籠sng5 內hannh-hannh--leh；想beh ka7 chim，soah 看著tng tioh8 驚e5 眼神。Lou7尾i kui-khi3 煞煞--去。錦棠有chit8-cham7-a2 ma7 sannh--i sannh kah beh 害--去，料kioh是暝kap 日ti7 siau3想e5 tai7-chi3，teh-beh達成--a，chit chun7 soah leh 無歡喜，致使明和對i na2 來na2 疏遠，hou7 i 真ak-chak；ah 明和有chit8-cham7-a2 ma7 chiaN5 ut悶，滾liong3 真久，尾--a2 又koh 來招i 看影戲。",
          "Gim2-tong5 u7 tang-si5-a2 e7 chham pan--nih e5 cha-pou tong5-chhong Tan5 Beng5-ho5 chhut--khi3. Beng5-ho5 lo3-kha tng5-chhiu2, khia5 o-to2-bai2 e5 khut-se3 be7-bai2. I khia5-chhia chiunn7 soann-teng2, chhoa7 Gim2-tong5 khoann3 ia7-keng2, khoann3 soann-kha lou7-teng, khanpang ngou2-chhai2-teng, tang5-che5 the ti7 chhau2-pou-a2 khoann3 chau2-hun5 goeh8-kng, thiann thang5 kio3 chui2-lau5-siann, lang5-siann hi-bi5; it-chhe3 long2 tu2-tu2-a2 ho2, kan-tann Gim2-tong5 teh be7 tui3-tang5. Beng5-ho5 iong7 chhiu2 sio2-khoa2 ka7 seh8 oa2--lai5, kam2-kak i e5 sin-khu teng7 ka2-na2 phak8 ku2 e5 ou5-koe2-khiau, su-iau3 khng3 jip8 khi3 lang7-sng5 lai7 hannh-hannh--leh; siunn7 beh ka7 chim, soah khoann3 tioh8 tng tioh8-kiann e5 gan2-sin5. Lou7-boe2 i kui-khi3 soah-soah--khi3. Gim2-tong5 u7 chit8-cham7-a2 ma7 sannh--i sannh kah beh hai7--khi3, liau7-kioh-si7 me5 kap jit8 ti7 siau3-siunn7 e5 tai7-chi3, teh-beh tat8-seng5--a, chit chun7 soah leh bo5 hoann-hi2, ti3-su2 Beng5-ho5 tui3 i na2 lai5 na2 sou-oan2, hou7 i chin ak-chak; ah Beng5-ho5 u7 chit8-cham7-a2 ma7 chiann5 ut-bun7, kun2-liong3 chin ku2, boe2--a2 iu7-koh lai5 chio i khoann3 iann2-hi3."
        ],
        [
          "「你iau2-boe7 chhoe7 著hit 個人，tioh8--無？」明和ka7 問。錦棠ka7 tim3 頭。",
          "“Li2 iau2-boe7 chhoe7 tioh8 hit e5 lang5, tioh8--bo5?” Beng5-ho5 ka7 mng7.Gim2-tong5 ka7 tim3-thau5."
        ],
        [
          "「M7-chiah 我iau2 有ng3望，tioh8--無？」錦棠be7 明白，是an2-choaN2 be7-tang3 愛--i-leh？I 想--落to7 kap ka-ti7 teh 煩惱、kek 氣。Chit-koa2 心內事，i be7 ham7 Chut8米提說，Chut8米ma7 be7 ka7 i 講ka-ti7 e5 戀情。",
          "“M7-chiah goa2 iau2 u7 ng3-bang7, tioh8--bo5?” Gim2-tong5 be7 beng5-pek8, si7 an2-choann2 be7-tang3 ai3--i-leh? I siunn7--loh8 to7 kap ka-ti7 teh hoan5-lo2, kek-khui3. Chit-koa2 sim-lai7-su7, i be7 ham7 Chut8-bi2 the5-soeh, Chut8-bi2 ma7 be7 ka7 i kong2 ka-ti7 e5 loan5-cheng5."
        ],
        [
          "有1工ti7 網球場，lam2 an5 錦棠腰身e5 手骨hiong5-hiong5 放鬆，i e5 下頦離開錦棠e5 肩kah，chit款轉變一時的來了真緊。Hit個哲學系e5 cha-pou同窗行oa2--來，目kang3鬚chhang3 gin5-hou3-hou3，像beh phun3火kang7 款，對Chut8米牛聲馬喉講：「你連khap8 to無beh hou7 我khap8，我是你e5 愛人lioh，i 是siang2 a7？你有病是--無？你ti7 leh反相--a！」",
          "U7 1 kang ti7 bang7-kiu5-tiunn5, lam2 an5 Gim2-tong5 io-sin e5 chhiu2-kut hiong5-hiong5 pang3-sang, i e5 e7-hai5 li7-khui Gim2-tong5 e5 keng-kah, chit khoan2 choan2-pian3 it-si5-tek lai5 liau2 chin kin2. Hit e5 thiat-hak8-he7 e5 cha-pou tong5-chhong kiann5 oa2--lai5, bak8-kang3 chhiu chhang3 gin5-hou3-hou3, chhiunn7 beh phun3-hoe2 kang7-khoan2, tui3 Chut8-bi2 gu5-siann be2-au5 kong2: “Li2 lian5 khap8 to bo5 beh hou7 goa2 khap8, goa2 si7 li2 e5 ai3-jin5 lioh, i si7 siang2 a7? Li2 u7 penn7 si7--bo5? Li2 ti7 leh hoan2-siong3--a!”"
        ],
        [
          "Si3-khou-lian3-tng2 e5 人long2 leh 看，錦棠驚1 tio5，真kian3-siau3 soah gong7神--去。In m7 是tng-teh 熱hut-hut，an2-choaN2 cha-pou--e5 nah e7 chiah siuN7-khi3？Na2 像hong5 chau-that e5 目神一直浮--出-來。",
          "Si3-khou-lian3-tng2 e5 lang5 long2 leh khoann3, Gim2-tong5 kiann 1 tio5, chin kian3-siau3 soah gong7-sin5--khi3. In m7 si7 tng-teh jiat8-hut-hut, an2-choann2 cha-pou--e5 nah e7 chiah siunn7-khi3? Na2-chhiunn7 hong5 chau-that e5 bak8-sin5 it-tit8 phu5--chhut-lai5."
        ],
        [
          "Chut8米--e5 liah8 gin5-chhiah-chhiah 講：「你teh 起siau2 是--無？」",
          "Chut8-bi2--e5 liah8 gin5-chhiah-chhiah kong2: “Li2 teh khi2-siau2 si7--bo5?”"
        ],
        [
          "「Tioh8！我tng 起siau2，tng liah8 狂……」Cha-pou--e5 懊惱kah kiong7-beh hau2--出-來，目屎kam5 目kiN5 講：「我hou7 你逼kah kiong7-beh 起siau2，你講，到底che 是teh chhong3 siaN2-hoe3？是為著i，tioh8--無？」",
          "“Tioh8! Goa2 tng khi2-siau2, tng liah8-kong5......” Cha-pou--e5 au3-nau2 kah kiong7-beh hau2--chhut-lai5, bak8-sai2 kam5 bak8-kinn5 kong2: “Goa2 hou7 li2 pek kah kiong7-beh khi2-siau2, li2 kong2, tau3-te2 che si7 teh chhong3 siann2-hoe3? Si7 ui7 tioh8 i, tioh8--bo5?”"
        ],
        [
          "錦棠看m7 是勢面，na2 像風颱teh-beh 來--a；i 在--來m7 bat tu2 著chiah kian3-siau3 e5 tai7-chi3，一直想beh 緊脫身。明和緊kha緊手踏oa2--來，出大力giu2 開錦棠，起嘴to7 ka7 哲學系e5 同窗chhiang3 聲講：「I e5 tai7-chi3 to7 是我e5 tai7-chi3，你有siaN2 問題？」大khui3 喘pheN5-pheN5，ti7 4個人當中teh 滾seh8，無人應話。",
          "Gim2-tong5 khoann3 m7 si7 se3-bin7, na2-chhiunn7 hong-thai teh-beh lai5--a; i chai7--lai5 m7 bat tu2 tioh8 chiah kian3-siau3 e5 tai7-chi3, it-tit8 siunn7 beh kin2 thoat-sin. Beng5-ho5 kin2-kha kin2-chhiu2 tah8 oa2--lai5, chhut toa7-lat8 giu2 khui Gim2-tong5, khi2-chhui3 to7 ka7 thiat-hak8-he7 e5 tong5-chhong chhiang3-siann kong2: “I e5 tai7-chi3 to7-si7 goa2 e5 tai7-chi3, li2 u7 siann2 bun7-te5?” Toa7-khui3 chhoan2-phenn5-phenn5, ti7 4 e5 lang5 tang-tiong teh kun2-seh8, bo5 lang5 in3-oe7."
        ],
        [
          "明和chhun 手牽錦棠：「行！Lan2 來走！」錦棠乖順a2 乖順toe3 i 離開。Chut8米--e5 起kha 隨jiok oa2--去，講：「對不住！Che kap 你無干礙，我早to7 kap i chhe2--a，根本to……橫直kap 你chit8-si-a2 to無干礙。」錦棠aN3 頭，一直看風飛沙ti7 leh phah 捲螺a2，無giah8 頭ma7 無答話。",
          "Beng5-ho5 chhun chhiu2 khan Gim2-tong5: “Kiann5! Lan2 lai5 chau2!” Gim2-tong5 koai-sun7-a2 koai-sun7 toe3 i li7-khui. Chut8-bi2--e5 khi2-kha sui5 jiok oa2--khi3, kong2: “Tui3-put-chu7! Che kap li2 bo5 kan-gai7, goa2 cha2 to7 kap i chhe2--a, kin-pun2 to...... hoainn5-tit8 kap li2 chit8-si-a2 to bo5 kan-gai7.” Gim2-tong5 ann3-thau5, it-tit8 khoann3 hong-poe-soa ti7 leh phah kng2-le5-a2, bo5 giah8-thau5 ma7 bo5 tap-oe7."
        ],
        [
          "Chit chan5 tai7-chi3 了後，錦棠kap 明和行了愈chiap8 iah8 愈oa2，tak8-e5 long2 欣羨in 是「班對」。Ti7 chit cham7 時間，明和chhoa7 i 去海kiN5-a2、去山頂，sio lam2 sio chim long2 試koh 再試，iau2 是做kah 真ke7路。",
          "Chit chan5 tai7-chi3 liau2-au7, Gim2-tong5 kap Beng5-ho5 kiann5 liau2 ju2 chiap8 iah8 ju2 oa2, tak8-e5 long2 him-sian7 in si7 “pan-tui3”. Ti7 chit cham7 si5-kan, Beng5-ho5 chhoa7 i khi3 hai2-kinn5-a2, khi3 soann-teng2, sio lam2 sio chim long2 chhi3 koh-chai3 chhi3, iau2 si7 cho3 kah chin ke7-lou7."
        ],
        [
          "「你到底是leh pi3-su3 siaN2-hoe3？Iah是我無魅力？」明和有意a2 無意an2-ne ka7 問：「Beh 無，你ka7 我當做Chut8米--e5，好--無？」",
          "“Li2 tau3-te2 si7 leh pi3-su3 siann2-hoe3? Iah si7 goa2 bo5 moe7-lek8?” Beng5-ho5 u7-i3-a2 bo5-i3 an2-ne ka7 mng7: “Beh bo5, li2 ka7 goa2 tong3-cho3 Chut8-bi2--e5, ho2--bo5?”"
        ],
        [
          "錦棠chiaN5 siuN7-khi3，i 堅持beh ka-ti7 tng2 厝，無beh hou7 明和送。",
          "Gim2-tong5 chiann5 siunn7-khi3, i kian-chhi5 beh ka-ti7 tng2 chhu3, bo5 beh hou7 Beng5-ho5 sang3."
        ],
        [
          "隔tng2工，明和載i 去上課，有講有笑，ka2-na2 koh 和好e5 款。",
          "Keh-tng2-kang, Beng5-ho5 chai3 i khi3 siong7-kho3, u7 kong2 u7 chhio3, ka2-na2 koh ho5-ho2 e5 khoan2."
        ],
        [
          "〈五〉",
          "(Gou7)"
        ],
        [
          "錦棠e5 生日ti7 春天，in 講好beh tau3-tin7 去「暝遊」來慶祝。M7-koh hit 工明和心情chiok 悶--e5，原來是落雨了e5 草埔a2頂，有人theh8 紅玫瑰排字，na2像beh 講hou7 全學校e5 人chiau5 知。",
          "Gim2-tong5 e5 senn-jit8 ti7 chhun-thinn, in kong2 ho2 beh tau3-tin7 khi3 “me5-iu5” lai5 kheng3-chiok. M7-koh hit kang Beng5-ho5 sim-cheng5 chiok bun7--e5, goan5-lai5 si7 loh8-hou7 liau2 e5 chhau2-pou-a2 teng2, u7 lang5 theh8 ang5-mui5-kui3 pai5-ji7, na2-chhiunn7 beh kong2 hou7 choan5 hak8-hau7 e5 lang5 chiau5 chai."
        ],
        [
          "「錦棠！生日快樂，久長e5 愛！」眾人long2 leh 偷笑，eng5-a2 話chiaN5 che7，講in siuN gau5 弄「戲劇性」e5 勢面……an2-ne boe7-cheng7-boe7 bu2 kah 全學校e5 人chiau5 知。連錦棠ma7 liah8準是i 做--e5，致使有koa2 sio2-sio2 e5 虛榮kap 甜but-but e5 chheng-chhai2。",
          "“Gim2-tong5! Senn-jit8 khoai3-lok8, ku2-tng5 e5 ai3!” Chiong3-lang5 long2 leh thau-chhio3, eng5-a2-oe7 chiann5 che7, kong2 in siunn gau5 lang7 “hi3-kiok8-seng3” e5 se3-bin7...... an2-ne boe7-cheng7-boe7 bu2 kah choan5 hak8-hau7 e5 lang5 chiau5 chai. Lian5 Gim2-tong5 ma7 liah8-chun2 si7 i cho3--e5, ti3-su2 u7 koa2 sio2-sio2 e5 hi-eng5 kap tinn-but-but e5 chheng-chhai2."
        ],
        [
          "中晝，玫瑰早to7 hou7 風吹kah 四散--去，明和結頭結面講：「Che……m7 是我做--e5，我坦白講。」",
          "Tiong-tau3, mui5-kui3 cha2 to7 hou7 hong chhoe kah si3-soann3--khi3, Beng5-ho5 kat-thau5 kat-bin7 kong2: “Che...... m7 si7 goa2 cho3--e5, goa2 than2-peh8 kong2.”"
        ],
        [
          "「Iah無，siang2 e7 an2-ne 做？」錦棠有iaN2 chiok giau5 疑。在--來i to明白ka-ti7 m7 是hit 款chiah-ni7 hou7 cha-pou人sannh--著e5 人。明和想beh 接話，又koh kiu to3-tng2--來，頭haiN3-haiN3--leh。",
          "“Iah bo5, siang2 e7 an2-ne cho3?' Gim2-tong5 u7-iann2 chiok giau5-gi5. Chai7--lai5 i to beng5-pek8 ka-ti7 m7 si7 hit khoan2 chiah-ni7 hou7 cha-pou-lang5 sannh--tioh8 e5 lang5. Beng5-ho5 siunn7 beh chiap-oe7, iu7-koh kiu to3-tng2--lai5, thau5 hainn3-hainn3--leh."
        ],
        [
          "I chiah 失神--著，ui3 chia e7-tang3 看--出-來，to7 像別人ti7 i e5 地頭插1支旗a2，teh chhiang3 聲kap i 做對頭。目前錦棠到底kam2 是i e5 人ma7 oh得講，m7-koh in hong5 號做「班對」chit 個名，ma7 是免cheN3 e5 事實。",
          "I chiah sit-sin5--tioh8, ui3 chia e7-tang3 khoann3--chhut-lai5, to7 chhiunn7 pat8-lang5 ti7 i e5 te7-thau5 chhah 1 ki ki5-a2, teh chhiang3-siann kap i cho3-tui3-thau5. Bok8-chian5 Gim2-tong5 tau3-te2 kam2 si7 i e5 lang5 ma7 oh tit kong2, m7-koh in hong5 ho7-cho3 “pan-tui3” chit e5 mia5, ma7 si7 bian2 chenn3 e5 su7-sit8."
        ],
        [
          "錦棠ma7 e7-tang3 諒解i e5 心情，致使事事項項long2 順--i，ah m7-koh 明和總--是感覺有koa2 無對tang5。Chit chan5 tai7-chi3 過了，錦棠知覺--著，in kui 尾是be7-tang3 做夥，原因是有chit8-sut-sut-a2 死結be7-tang3 thau2--開，明和na2 像ma7 明白chit 點。",
          "Gim2-tong5 ma7 e7-tang3 liong7-kai2 i e5 sim-cheng5, ti3-su2 su7-su7 hang7-hang7 long2 sun7--i, ah m7-koh Beng5-ho5 chong2--si7 kam2-kak u7 koa2 bo5 tui3-tang5. Chit chan5 tai7-chi3 koe3 liau2, Gim2-tong5 ti3-kak--tioh8, in kui-boe2 si7 be7-tang3 cho3-hoe2, goan5-in si7 u7 chit8-sut-sut-a2 si2-kat be7-tang3 thau2--khui, Beng5-ho5 na2-chhiunn7 ma7 beng5-pek8 chit tiam2."
        ],
        [
          "「我ma7 該退隱山林--a。」明和笑笑a2 講。",
          "“Goa2 ma7 kai the3-un2 sam-lim5--a.” Beng5-ho5 chhio3-chhio3-a2 kong2."
        ],
        [
          "錦棠也無koh 窮究，真知i teh  講--e5 是ki2 Chut8 米e5 tai7-chi3。",
          "Gim2-tong5 ia7 bo5 koh kheng5-kiu3, chin chai i teh kong2--e5 si7 ki2 Chut8-bi2 e5 tai7-chi3."
        ],
        [
          "Chut8 米--e5 在--來靜be7 落--來，又koh ham7 1個社會人戀愛，偷走冊偷走kah 真嚴重。In 愛人e5 BMW tiaN7-tiaN7 停ti7 校門口。有1 pai2，錦棠tng7 著in，Chut8 米--e5 ka7 窗a2 kou2--落-來：「錦棠！Beh 去toh？Goan2 送--你！」",
          "Chut8-bi2--e5 chai7--lai5 cheng7 be7 loh8--lai5, iu7-koh ham7 1 e5 sia7-hoe7-lang5 loan5-ai3, thau-chau2-chheh thau-chau2 kah chin giam5-tiong7. In ai3-jin5 e5 BMW tiann7-tiann7 theng5 ti7 hau7-mng5-khau2. U7 1 pai2, Gim2-tong5 tng7 tioh8 in, Chut8-bi2--e5 ka7 thang-a2 kou2--loh8-lai5: “Gim2-tong5! Beh khi3 toh? Goan2 sang3--li2!”"
        ],
        [
          "錦棠勉強笑--chit8-下，隨行--開。I 真ge5 hit 個cha-pou人，聽講Chut8 米是i 偷食油chho e5 愛人。錦棠頭殼內想e5 外戀(『外遇』)，是情深e5 1個有氣質e5 cha-pou人。M7-koh chit個cha-pou 人有2蕊利劍劍e5 目chiu，看koan5 無看ke7，灌水腫e5 面容有koa2 豬哥型，i 無了解Chut8 米--e5 e5 眼光。",
          "Gim2-tong5 bian2-kiong2 chhio3--chit8-e7, sui5 kiann5--khui. I chin ge5 hit e5 cha-pou-lang5, thiann kong2 Chut8-bi2 si7 i thau-chiah8 iu5-chho e5 ai3-jin5. Gim2-tong5 thau5-khak lai7 siunn7 e5 goa7-loan5 (『外遇』), si7 cheng5-chhim e5 1 e5 u7 khi3-chit e5 cha-pou-lang5. M7-koh chit e5 cha-pou lang5 u7 2 lui2 lai7-kiam3-kiam3 e5 bak8-chiu, khoann3 koan5 bo5 khoann3 ke7, koan3-chui2-cheng2 e5 bin7-iong5 u7 koa2 ti-ko-heng5, i bo5 liau2-kai2 Chut8-bi2--e5 e5 gan2-kong."
        ],
        [
          "Oa2 熱--人e5 初初，tu2 是beh 出業e5 時chun7。錦棠khia7 ti7 phun3水池邊--a2 等社團同窗做夥hip相。天氣tng-teh 轉熱，i ka7 頭鬃lang2 tui3 am7-kun2 後束kui 把，頭aN3 落去看水池e5 魚a2。注神當中，ui3 水影內，i 感覺有人liah8 i 金金看，緊suh 1口khui3，hiong5-hiong5 taN 頭liah8 tui3 hit 2 lui2目chiu，是Chut8米--e5！",
          "Oa2 joah8--lang5 e5 chhou-chhou, tu2 si7 beh chhut-giap8 e5 si5-chun7. Gim2-tong5 khia7 ti7 phun3-chui2-ti5 pinn--a2 tan2 sia7-thoan5 tong5-chhong cho3-hoe2 hip-siong3. thinn-khi3 tng-teh choan2 joah8, i ka7 thau5-chang lang2 tui3 am7-kun2-au7 sok kui pe2, thau5 ann3 loh8 khi3 khoann3 chui2-ti5 e5 hi5-a2. Chu3-sin5 tang-tiong, ui3 chui2-iann2 lai7, i kam2-kak u7 lang5 liah8 i kim-kim khoann3, kin2 suh 1 khau2 khui3, hiong5-hiong5 tann-thau5 liah8 tui3 hit 2 lui2 bak8-chiu, si7 Chut8-bi2--e5!"
        ],
        [
          "Chut8米--e5 khia7 ti7 水池邊hit peng5，日頭光chhia5-chhia5 倒chhio7 i e5 身影，像khong7 1 ian5 金tang-tang e5 金khou。I tiaN7-tioh8-a2 tiaN7-tioh8，liah8錦棠金金看，離i 無遠iah8 無近。錦棠看i iau2-siu7-a2 sui2，sui2 kah ka-ti7 e5 神魂險a2 去hou7 siap8--去。I 真知chit chun7 to7 是後日a2 長久e5 記ti5，i beh ka7 chit 個面模a2，重重ut印ti7 性命當中，i lioh8-a2 nih目--1-下，忍著心頭酸澀、kiong7-beh lin3--落-來e5 目屎。",
          "Chut8-bi2--e5 khia7 ti7 chui2-ti5 pinn hit peng5, jit8-thau5-kng chhia5-chhia5 to3-chhio7 i e5 sin-iann2, chhiunn7 khong7 1 ian5 kim-tang-tang e5 kim-khou. I tiann7-tioh8-a2 tiann7-tioh8, liah8 Gim2-tong5 kim-kim khoann3, li7 i bo5 hng7 iah8 bo5 kin7. Gim2-tong5 khoann3 i iau2-siu7-a2 sui2, sui2 kah ka-ti7 e5 sin5-hun5 hiam2-a2 khi3 hou7 siap8--khi3. I chin chai chit chun7 to7-si7 au7-jit8-a2 tng5-ku2 e5 ki3-ti5, i beh ka7 chit e5 bin7-bou5-a2, tang7-tang7 ut-in3 ti7 senn3-mia7 tang-tiong, i lioh8-a2 nih-bak8--chit8-e7, jim2 tioh8 sim-thau5 sng-siap, kiong7-beh lin3--loh8-lai5 e5 bak8-sai2."
        ],
        [
          "Chut8米--e5 用1種平時a2 m7 bat 講--過e5 腔口開嘴講：「看你--ou，chiah-ni7-a2 sui2，你kam2 知我an2-choaN2 e7 來chia？To7 是……為著你所致……一直to7 是你……」",
          "Chut8-bi2--e5 iong7 1 chiong2 peng5-si5-a2 m7 bat kong2--koe3 e5 khiunn-khau2 khui-chhui3 kong2: “Khoann3 li2--ou, chiah-ni7-a2 sui2, li2 kam2 chai goa2 an2-choann2 e7 lai5 chia? To7-si7...... ui7 tioh8 li2 sou2-ti3...... it-tit8 to7-si7 li2......”"
        ],
        [
          "錦棠聽chit號話有lioh8-a2 反常，面腔koh-khah 反常。I tiam7-tiam7-a2 kap Chut8米sio 相，m7 敢有siaN2-mih 舉止行動。Chit款tiam7 靜e5 氣氛，hou7 i 心肝底溢來溢去，溢起感情e5 水泱，1湧湧leh sio kheh，一時的連喘khui3 to chiaN5艱苦。",
          "Gim2-tong5 thiann chit ho7 oe7 u7 lioh8-a2 hoan2-siong5, bin7-chhiunn koh-khah hoan2-siong5. I tiam7-tiam7-a2 kap Chut8-bi2 sio siong3, m7 kann2 u7 siann2-mih ki2-chi2 heng5-tong7. Chit khoan2 tiam7-cheng7 e5 khi3-hun, hou7 i sim-koann-te2 ek lai5 ek khi3, ek khi2 kam2-cheng5 e5 chui2-iann, 1 eng2 eng2 leh sio kheh, it-si5-tek lian5 chhoan2-khui3 to chiann5 kan-khou2."
        ],
        [
          "社團同窗--e5 出現，一切long2 恢復正常。Chut8米--e5 thiau故意避--開。Che是目nih-a2 e5 tai7-chi3，致使錦棠teh giau5疑i 有出現--過-無？Kam2 有講hiah-e5 話？An2-ne 失神有--chit8-khun3-a2，i 一直teh 想，設使若無別人出現，Chut8米e7 講siaN2話？做siaN2？Kam2 e7 踏oa2 來ka7 lam2？",
          "Sia7-thoan5 tong5-chhong--e5 chhut-hian7, it-chhe3 long2 hoe-hok8 cheng3-siong5. Chut8-bi2--e5 thiau-kou3-i3 phiah--khui. Che si7 bak8-nih-a2 e5 tai7-chi3, ti3-su2 Gim2-tong5 teh giau5-gi5 i u7 chhut-hian7--koe3-bo5? Kam2 u7 kong2 hiah-e5 oe7? An2-ne sit-sin5 u7--chit8-khun3-a2, i it-tit8 teh siunn7, siat-su2 na7 bo5 pat8-lang5 chhut-hian7, Chut8-bi2 e7 kong2 siann2 oe7? Cho3 siann2? Kam2 e7 tah8 oa2 lai5 ka7 lam2?"
        ],
        [
          "出業了後，隨人士農工商。聽講Chut8米--e5 kap 1個留學生對看，半年後到美國成親。又koh 風聲講in 無成親，kan-taN 送tiaN7 nia5，去到美國隨解除婚約，i koh ham7 1個開食堂e5 台僑結婚--a。錦棠ma7 受親chiaN5 朋友e5 鼓勵，認真對看。",
          "Chhut-giap8 liau2-au7, sui5 lang5 su7-long5-kang-siong. Thiann kong2 Chut8-bi2--e5 kap 1 e5 liu5-hak8-seng tui3-khoann3, poann3-ni5 au7 kau3 Bi2-kok seng5-chhin. Iu7-koh hong-siann kong2 in bo5 seng5-chhin, kan-tann sang3-tiann7 nia5, khi3 kau3 Bi2-kok sui5 kai2-tu5 hun-iok, i koh ham7 1 e5 khui sit8-tng5 e5 Tai5-kiau5 kiat-hun--a. Gim2-tong5 ma7 siu7 chhin-chiann5 peng5-iu2 e5 kou2-le7, jin7-chin tui3-khoann3."
        ],
        [
          "I 一直感覺ka-ti7 e7 結婚，甚至ti7 leh kham2想，有1工kap Chut8米sio tng7 頭，2人long2 是中年婦人人--a，ka7 peN5-a2 是同窗e5 si7細a2 講：「Ah lin2 知iaN2--無？斯當年母--a2 goan2，ma7 是bat 做過同窗--e5 neh！」",
          "I it-tit8 kam2-kak ka-ti7 e7 kiat-hun, sim7-chi3 ti7 leh kham2-siunn7, u7 1 kang kap Chut8-bi2 sio tng7-thau5, 2 lang5 long2 si7 tiong-lian5 hu7-jin5-lang5--a, ka7 penn5-a2 si7 tong5-chhong e5 si7-se3-a2 kong2: “Ah lin2 chai-iann2--bo5? Su-tong-ni5 bu2--a2 goan2, ma7 si7 bat cho3 koe3 tong5-chhong--e5 neh!”"
        ],
        [
          "帶含情深款e5 肉bun2-a2笑，無koh 想--落-去，chhun e5 tai7-chi3 是度日子當中e5 祕密，m7-koh 現此時to 也無hiah 緊要--a。",
          "Tai3 kam5-cheng5 chhim-khoan2 e5 bah-bun2-a2-chhio3, bo5 koh siunn7--loh8-khi3, chhun e5 tai7-chi3 si7 tou7 jit8-chi2 tang-tiong e5 pi3-bit8, m7-koh hian7-chhu2-si5 to ia7 bo5 hiah kin2-iau3--a."
        ],
        [
          "錦棠誠心誠意kap 人bak過幾na2 pai2戀愛，long2 有頭無尾，Khah講to khah8 ti7 對方有求婚e5 意思，to7 tai7先teh 小心思量，chit 個cha-pou人kap chit款生活，kam2 chiaN5實是我beh tih8--e5 neh？Sio2-khoa2 想--chit8-下，結局答案是──無gian3。",
          "Gim2-tong5 seng5-sim seng5-i3 kap lang5 bak koe3 kui2-na2 pai2 loan5-ai3, long2 u7 thau5 bo5 boe2, Khah kong2 to khah8 ti7 tui3-hong u7 kiu5-hun e5 i3-su3, to7 tai7-seng teh sio2-sim su-niu5, chit e5 cha-pou-lang5 kap chit khoan2 seng-oah8, kam2 chiann5-sit8 si7 goa2 beh tih8--e5 neh? Sio2-khoa2 siunn7--chit8-e7, kiat-kiok8 tap-an3 si7----bo5-gian3."
        ],
        [
          "30歲過了，i 換心肝teh 講，所有e5 戀愛long2 ti7 情愛小說內底講--過-a，chit世人的確be7 去愛siaN2-mih人--a。",
          "30 hoe3 koe3 liau2, i oann7 sim-koann teh kong2, sou2-u7 e5 loan5-ai3 long2 ti7 cheng5-ai3 siau2-soat lai7-te2 kong2--koe3-a, chit-si3-lang5 tek-khak be7 khi3 ai3 siann2-mih lang5--a."
        ],
        [
          "三時有chun7 猶原e7-tang3 聽著俊美(Chut8米)e5 消息，說講in ang 有外戀，i 要求beh 離緣，in ang m7 肯，雙方吵kah kui 條街a2 chiau5 知。為chit 個原因所致，Chut8米--e5 chhoa7 2個gin2-a2 tng2 來台灣，現此時toa3 ti7 後頭厝，錦棠chiah 知tang時a2 i也有2個gin2-a2--a。",
          "Sam-si5-u7-chun7 iu5-goan5 e7-tang3 thiann tioh8 Chun3-bi2 (Chut8-bi2 ) e5 siau-sit, soeh kong2 in ang u7 goa7-loan5, i iau-kiu5 beh li7-ian5, in ang m7 kheng2, siang-hong chha2 kah kui tiau5 ke-a2 chiau5 chai, Ui7 chit e5 goan5-in sou2-ti3, Chut8-bi2--e5 chhoa7 2 e5 gin2-a2 tng2 lai5 Tai5-oan5, hian7-chhu2-si5 toa3 ti7 au7-thau5-chhu3, Gim2-tong5 chiah chai tang-si5-a2 i ia7 u7 2 e5 gin2-a2--a."
        ],
        [
          "Che……一切long2 hong5 感覺chiok 奇巧--e5，萬項to像teh 放煙火--leh，看to chiok sui2 chiok sui2 e5 煙火，m7-koh 隨toh8 隨hoa--去，所有e5 回想，long2 是錦棠ka-ti7 加想--e5-lah。I 有1款失落e5 感覺。同窗--e5 講，Chut8米--e5 si3-ke3 leh 探聽i，ah錦棠對i 是無意a2無意，態度chiaN5 冷淡。",
          "Che...... it-chhe3 long2 hong5 kam2-kak chiok ki5-kha2--e5, ban7-hang7 to chhiunn7 teh pang3 ian-hoe2--leh, khoann3 to chiok sui2 chiok sui2 e5 ian-hoe2, m7-koh sui5 toh8 sui5 hoa--khi3, sou2-u7 e5 hoe5-siong2, long2 si7 Gim2-tong5 ka-ti7 ke-siunn7--e5-lah. I u7 1 khoan2 sit-loh8 e5 kam2-kak. Tong5-chhong--e5 kong2, Chut8-bi2--e5 si3-ke3 leh tham3-thiann i, ah Gim2-tong5 tui3 i si7 bo5-i3-a2 bo5-i3, thai7-tou7 chiann5 leng2-tam7."
        ],
        [
          "尾--a2 有人ka7 講，Chut8米--e5 離緣--a，無kap in ang 分美國e5 財產，爭贏2個gin2-a2 e5 監護權。Tng2來台灣，暝kap日拚勢than3錢，過了chiaN5 食力。大概是愛情e5 苦湯食有夠che7，驚koh liau5落去情愛e5 刀山劍海。I 又koh 探聽錦棠e5 生活狀況，koh i iau2 是獨身--無？",
          "Boe2--a2 u7 lang5 ka7 kong2, Chut8-bi2--e5 li7-ian5--a, bo5 kap in ang pun Bi2-kok e5 chai5-san2, chenn iann5 2 e5 gin2-a2 e5 kam3-hou7-koan5. Tng2 lai5 Tai5-oan5, me5 kap jit8 piann3-si3 than3-chinn5, koe3 liau2 chiann5 chiah8-lat8. Tai7-khai3 si7 ai3-cheng5 e5 khou2-thng chiah8 u7-kau3 che7, kiann koh liau5 loh8 khi3 cheng5-ai3 e5 to-san kiam3-hai2. I iu7-koh tham3-thiann Gim2-tong5 e5 seng-oah8 chong7-hong2, koh i iau2 si7 tok8-sin--bo5?"
        ],
        [
          "現此時明和也beh 成親--a，i 到taN iau2-koh 單操一個。錦棠免想ma7 知，是siang2 teh 探聽--i，ui3 高中時chun7 to7 是kang7 1個人，chit-ma2 猶原kang7款，是鄭俊美(Chut8米--e5)。",
          "Hian7-chhu2-si5 Beng5-ho5 ia7 beh seng5-chhin--a, i kau3 tann iau2-koh tan-chhau it-ko3. Gim2-tong5 bian2 siunn7 ma7 chai, si7 siang2 teh tham3-thiann--i, ui3 ko-tiong si5-chun7 to7-si7 kang7 1 e5 lang5, chit-ma2 iu5-goan5 kang7-khoan2, si7 Tenn7 Chun3-bi2 (Chut8-bi2--e5)."
        ],
        [
          "〈六〉",
          "(Lak8)"
        ],
        [
          "去南投chin3前，錦棠去電頭毛店siat-toh頭毛，交帶頭家tioh8 做khah 少年款--e5。師傅ka7 提議，上好ka7 頭毛ka khah 短--leh，phah hou7 薄phiaN2 貼ti7 頭殼碗頂，有koa2 中性koh 青春e5 打扮。",
          "Khi3 lam5-tau5 chin3-cheng5, Gim2-tong5 khi3 tian7-thau5-mou-tiam3 siat-toh thau5-mou, kau-tai3 thau5-ke tioh8 cho3 khah siau3-lian5-khoan2--e5. Sai-hu7 ka7 the5-gi7, siong7 ho2 ka7 thau5-mou ka khah te2--leh, phah hou7 poh8 phiann2-tah ti7 thau5-khak-oann2 teng2, u7 koa2 tiong-seng3 koh chheng-chhun e5 tann2-pan7."
        ],
        [
          "I 無提說siaN2，據在頭家hoat8-loh8。看--來猶原是gin2-a2 面，m7-koh 是1個khah 熟頭e5 大han3姑娘a2，歲月hou7 i 加真lau2-tau5。I an3 鏡--nih 看見1對lioh8-a2 孤單寂寞e5 目chiu ka7 ka-ti7 講，he kam2 是我e5 目chiu？我e5 目chiu……",
          "I bo5 the5 soeh siann2, ki3-chai7 thau5-ke hoat8-loh8. Khoann3--lai5 iu5-goan5 si7 gin2-a2-bin7, m7-koh si7 1 e5 khah sek8-thau5 e5 toa7-han3 kou-niu5-a2, soe3-goat8 hou7 i ke chin lau2-tau5. I an3 kiann3--nih khoann3-kinn3 1 tui3 lioh8-a2 kou-toann chek-bok8 e5 bak8-chiu ka7 ka-ti7 kong2, he kam2 si7 goa2 e5 bak8-chiu? Goa2 e5 bak8-chiu......"
        ],
        [
          "Ham 許亮惠食中晝chin3前，許亮惠liah8 i 相1遍lang3-thang3，chiah 認出是i。",
          "Ham Khou2 Liang7-hui7 chiah8 tiong-tau3 chin3-cheng5, Khou2 Liang7-hui7 liah8 i siong3 1 pian3 lang3-thang3, chiah jin7 chhut si7 i."
        ],
        [
          "「Aih-ioh-oeh-ah，an2-nia5--oeh，ka bai2--去-a-lah，na2 狗khe3--e5。」",
          "“Aih-ioh-oeh-ah, an2-nia5--oeh, ka bai2--khi3-a-lah, na2 kau2 khe3--e5.”"
        ],
        [
          "「特別siat-toh--e5！」「是houhN！」斟酌ka7 chin5，iau2 是有tam7-poh8-a2 無妥當。",
          "“Tek8-piat8 siat-toh--e5!” “Si7 houhnn!” Chim-chiok ka7 chin5, iau2 si7 u7 tam7-poh8-a2 bo5 tho3-tong3."
        ],
        [
          "「Mai3 講為beh hou7 我死心，to7 ka7 頭毛ka hiah短！」錦棠無chhap--i，猶原做i 食kah suh-suh叫。許亮惠ti7 食堂teh 點菜，確實老江湖，湯頭、菜色、口味long2 一等一；koh 再頭毛ka短，心情加chiok chheng-chhai2--e5。",
          "“Mai3 kong2 ui7 beh hou7 goa2 si2-sim, to7 ka7 thau5-mou ka hiah te2!”Gim2-tong5 bo5 chhap--i, iu5-goan5 cho3 i chiah8 kah suh-suh-kio3. Khou2 Liang7-hui7 ti7 sit8-tng5 teh tiam2-chhai3, khak-sit8 lau7-kang-ou5, thng-thau5, chhai3-sek, khau2-bi7 long2 it-teng2-it; koh-chai3 thau5-mou ka te2, sim-cheng5 ke chiok chheng-chhai2--e5."
        ],
        [
          "明和--e5 喜宴用辦桌e5 方式料理；自大han3了後，to7 m7 bat 食過辦桌--a，i 有夠siau3念庄kha hit款kau7濁e5 人情味。坐公路局e5 車到南投落車，chiah koh盤chin3前約好，陳--家親chiaN5 e5 車赴喜桌。",
          "Beng5-ho5--e5 hi2-ian3 iong7 pan7-toh e5 hong-sek liau7-li2; chu7 toa7-han3 liau2-au7, to7 m7 bat chiah8 koe3 pan7-toh--a, i u7-kau3 siau3-liam7 chng-kha hit khoan2 kau7-lo5 e5 jin5-cheng5-bi7. Che7 kong-lou7-kiok8 e5 chhia kau3 Lam5-tau5 loh8-chhia, chiah koh poann5 chin3-cheng5 iok ho2, Tan5--ka chhin-chiann5 e5 chhia hu3 hi2-toh."
        ],
        [
          "Chhim2 落車to7鼻著khian3-phang味1 chun7 1 chun7 溢--來，同窗--e5 做案內隨踏oa2--來，chin5 kui pou 久chiah 認出是i：「天a7！Oah！Che 是siang2--lah？像仙女下凡neh！Oah！Tang時a2 是作家明星--ou！險險a2 認be7 出--來！」講kah 錦棠心肝底ngiau-ngiau！",
          "Chhim2 loh8-chhia to7 phinn7 tioh8 khian3-phang-bi7 1 chun7 1 chun7 ek--lai5, tong5-chhong--e5 cho3 an3-lai7 sui5 tah8 oa2--lai5, chin5 kui-pou-ku2 chiah jin7-chhut si7 i: “Thinn a7! Oah! Che si7 siang2--lah? Chhiunn7 sian-lu2 ha7-hoan5 neh! Oah! Tang-si5-a2 si7 chok-ka mia5-chhenn--ou! Hiam2-hiam2-a2 jin7 be7 chhut--lai5!” Kong2 kah Gim2-tong5 sim-koann-te2 ngiau-ngiau!"
        ],
        [
          "1陣gin2-a2 穿sui2-sui2 teh 走sio-jip，1個滴滴han3-a2 e5 cha-bou2-gin2-a2 一直ng3 錦棠chia 踏oa2--來，錦棠看m7 是勢，緊beh 閃--開，nah 知kha手無hiah liu2-liah8，顛倒去kap cha-bou2-gin2-a2 sio pong7，pong7 1下險翹翹倒，chit個cha-bou2-gin2-a2 有iaN2 chiaN5 liauh-kiauh，用chong5--e5，錦棠緊ka7 牽--起-來，順續ka7 poaN7-poaN7--leh。「Aih8-iah！M7 tioh8 khah 細膩--leh……」話tu2 講煞，gin2-a2隨走kah 無尾liu--a。",
          "1 tin7 gin2-a2 chheng7 sui2-sui2 teh chau2-sio-jip, 1 e5 tih-tih-han3-a2 e5 cha-bou2-gin2-a2 it-tit8 ng3 Gim2-tong5 chia tah8 oa2--lai5, Gim2-tong5 khoann3 m7 si7 se3, kin2 beh siam2--khui, nah chai kha-chhiu2 bo5 hiah liu2-liah8, tian-to3 khi3 kap cha-bou2-gin2-a2 sio pong7, pong7 chit8-e7 hiam2 khiau3-khiau3-to2, chit e5 cha-bou2-gin2-a2 u7-iann2 chiann5 liauh-kiauh, iong7 chong5--e5, Gim2-tong5 kin2 ka7 khan--khi2-lai5, sun7-soa3 ka7 poann7-poann7--leh. “Aih8-iah! M7 tioh8 khah se3-ji7--leh......” Oe7 tu2 kong2 soah, gin2-a2 sui5 chau2 kah bo5 boe2-liu--a."
        ],
        [
          "錦棠lok-song7 lok-song7 頭le5-le5，又koh 感受著有1款注神e5 眼光一直射--過-來，kan-taN 有1個人有chit種眼光。He 是有溫度--e5，hou7 i 感覺燒熱；kan-taN 有1個人有chit 種眼光kam5 著聲音--e5，i 聽見--e5 是寄望e5 喊hoah。",
          "Gim2-tong5 lok-song7 lok-song7 thau5-le5-le5, iu7-koh kam2-siu7 tioh8 u7 1 khoan2 chu3-sin5 e5 gan2-kng it-tit8 sia7--koe3-lai5, kan-tann u7 1 e5 lang5 u7 chit chiong2 gan2-kng. He si7 u7 un-tou7--e5, hou7 i kam2-kak sio-joah8; kan-tann u7 1 e5 lang5 u7 chit chiong2 gan2-kng kam5 tioh8 siann-im--e5, i thiann--kinn3-e5 si7 kia3-bang7 e5 hiam3-hoah."
        ],
        [
          "錦棠giah8頭看見Chut8米--e5，論真i m7 是看見，是感覺nia5。遠遠有1個cha-bou2人e5 形影，lioh8-a2 肥腰，面--nih e5 神采kap 清秀完全無--去-a。I e5 長頭鬃盤做1粒頭毛龜，鬢邊垂2穗無該當有e5 白phu2鬢角毛，i 不ji7 過30 thong2 歲nia5。Chit幾年來，到底tng7著siaN2 大條tai7-chi3？Nah e7 ka7 i 拖磨kah an2-ne-siN？",
          "Gim2-tong5 giah8-thau5 khoann3-kinn3 Chut8-bi2--e5, lun7-chin i m7 si7 khoann3--kinn3, si7 kam2-kak nia5. Hng7-hng7 u7 1 e5 cha-bou2-lang5 e5 heng5-iann2, lioh8-a2 pui5-io, bin7--nih e5 sin5-chhai2 kap chheng-siu3 oan5-choan5 bo5--khi3-a. I e5 tng5-thau5-chang poann5 cho3 1 liap8 thau5-mou-ku, pin3-pinn sui5 2 sui7 bo5 kai-tong u7 e5 peh8-phu2 pin3-kak-mou, i put-ji7-ko3 30 thong2 hoe3 nia5. Chit kui2 ni5 lai5, tau3-te2 tng7 tioh8 siann2 toa7-tiau5 tai7-chi3? Nah e7 ka7 i thoa-boa5 kah an2-ne-sinn?"
        ],
        [
          "Cha-bou2-gin2-a2 走過去teh 喊「Mah！」Oah，是Chut8米--e5 e5 cha-bou2-kiaN2。",
          "Cha-bou2-gin2-a2 chau2 koe3 khi3 teh hiam3 “Mah!” Oah, si7 Chut8-bi2--e5 e5 cha-bou2-kiann2."
        ],
        [
          "Chut8米--e5 牽tiau5 gin2-a2 e5 手行oa2--來，行到錦棠面頭前講：「叫a姨！」「A姨好！」Cha-bou2-gin2-a2 喊kah 真甜。「乖！Chiok kou2-chui--e5！」錦棠chhun 手ka7 做chit8下a2 搖嘴腮，隨koh kiu to3-tng2--來，i e5 手cheng2頭a2 露出tuh-chhoah。",
          "Chut8-bi2--e5 khan tiau5 gin2-a2 e5 chhiu2 kiann5 oa2--lai5, kiann5 kau3 Gim2-tong5 bin7-thau5-cheng5 kong2: “Kio3 a-i5!” “A-i5 ho2!” Cha-bou2-gin2-a2 hiam3 kah chin tinn. “Koai! Chiok kou2-chui--e5!” Gim2-tong5 chhun chhiu2 ka7 cho3 chit8-e7-a2 io5-chhui3-sai, sui5 koh kiu to3-tng2--lai5, i e5 chhiu2 cheng2-thau5-a2 lou7 chhut tuh-chhoah."
        ],
        [
          "「10年--louh！Lan2 to也10年無見面--a！」Chut8米--e5 語氣沈沈。",
          "“10 ni5--louh! Lan2 to ia7 10 ni5 bo5 kinn3-bin7--a!” Chut8-bi2--e5 gi2-khi3 tim5-tim5."
        ],
        [
          "Chit chun7 i e5 目神加koa2 穩重kap 鎮靜，gin2-a2 bun3開老母e5 手，做i chham gin2-a2伴去sng2--a。",
          "Chit chun7 i e5 bak8-sin5 ke koa2 un2-tiong7 kap tin3-cheng7, gin2-a2 bun3 khui lau7-bu2 e5 chhiu2, cho3 i chham gin2-a2-phoann7 khi3 sng2--a."
        ],
        [
          "「Che 是第幾--e5？」錦棠liah8 gin2-a2 做題，無，m7 知beh 講siaN2-hoe3。",
          "“Che si7 te7 kui2--e5?” Gim2-tong5 liah8 gin2-a2 cho3-te5, bo5, m7 chai beh kong2 siann2-hoe3."
        ],
        [
          "「第二--e5，in 大兄是穿紅角花a2 oai-sia-chuh，真giat8！」",
          "“Te7-ji7--e5, in toa7-hiann si7 chheng7 ang5-kak-hoe-a2 oai-sia-chuh, chin giat8!”"
        ],
        [
          "Chut8米--e5 chit chun7 e5 笑容有seng5 1個做老母--e5，m7-koh tng i e5 目神面對錦棠，猶原是綿綿e5 眼光波直射--出-來。",
          "Chut8-bi2--e5 chit chun7 e5 chhio3-iong5 u7 seng5 1 e5 cho3 lau7-bu2--e5, m7-koh tng i e5 bak8-sin5 bin7-tui3 Gim2-tong5, iu5-goan5 si7 mi5-mi5 e5 gan2-kng-pho tit8-sia7--chhut-lai5."
        ],
        [
          "「你e5 身樣，kap 我teh 做夢看--著-e5 kang7款，有1項無kang5，是……」Chut8米--e5 大大suh 1口khui3。",
          "“Li2 e5 sin-iunn7, kap goa2 teh cho3-bang7 khoann3--tioh8-e5 kang7-khoan2, u7 1 hang7 bo5 kang5, si7......” Chut8-bi2--e5 toa7-toa7 suh 1 khau2 khui3."
        ],
        [
          "「錦棠，你比khah早加chiok sui2--e5 neh！」Tang時a2 2人e5 感應nah e7 chiah-ni7 靈通？Long2 無chah8無隔，tu2 teh 想nia7-tiaN7，無gi7-gou7 i 也kang7款an2-ne 想講……",
          "“Gim2-tong5, li2 pi2 khah-cha2 ke chiok sui2--e5 neh!” Tang-si5-a2 2 lang5 e5 kam2-eng3 nah e7 chiah-ni7 leng5-thong? Long2 bo5 chah8 bo5 keh, tu2 teh siunn7 nia7-tiann7, bo5 gi7-gou7 i ia7 kang7-khoan2 an2-ne siunn7 kong2......"
        ],
        [
          "「Ah，你好--無？」錦棠問。",
          "“Ah, li2 ho2--bo5?” Gim2-tong5 mng7."
        ],
        [
          "「你看我，未老先衰--a，m7-koh iau2 算be7-bai2，現此時chiah知ka-ti7 是leh chhong3 siaN2 tai7，m7免koh 苦苦teh chhoe7--人-a！」做招待e5 同窗ka7 錦棠giu2 去看chit 對新人，oat8頭對Chut8米--e5 講：「Liam-mi 隨ka7 人還--你-ou……」",
          "“Li2 khoann3 goa2, bi7-lau7-seng soai--a, m7-koh iau2 sng3 be7-bai2, hian7-chhu2-si5 chiah chai ka-ti7 si7 leh chhong3 siann2 tai7, m7 bian2 koh khou2-khou2 teh chhoe7--lang5-a!” Cho3 chiau-thai7 e5 tong5-chhong ka7 Gim2-tong5 giu2 khi3 khoann3 chit tui3 sin-lang5, oat8-thau5 tui3 Chut8-bi2--e5 kong2: “Liam-mi sui5 ka7 lang5 hainn5--li2-ou......”"
        ],
        [
          "明和西裝合軀koh chhio，舉止話語iau2 是大na5喉khang，看見錦棠to7 滿腹歡喜，緊hoah hip相師1張1張續leh hip，了後細聲ka7 講：「我想beh kap 你hip結婚相，想10年--a！」",
          "Beng5-ho5 se-chong hah8-su koh chhio, ki2-chi2 oe7-gi2 iau2 si7 toa7-na5-au5-khang, khoann3-kinn3 Gim2-tong5 to7 moa2-pak hoann-hi2, kin2 hoah hip-siong3-su 1 tiunn 1 tiunn soa3 leh hip, liau2-au7 se3-siann ka7 kong2: “Goa2 siunn7 beh kap li2 hip kiat-hun-siong3, siunn7 10 ni5--a!”"
        ],
        [
          "「我beh 來去tau5 hou7 lin2 bou2 聽……」講煞，oat8身隨行--開。",
          "“Goa2 beh lai5 khi3 tau5 hou7 lin2 bou2 thiann......” Kong2 soah, oat8-sin sui5 kiann5--khui."
        ],
        [
          "明和jip 2步，聽見錦棠對新娘講：「明和是1個chiok 難得e5 cha-pou人，你真有眼光。」",
          "Beng5-ho5 jip 2 pou7, thiann-kinn3 Gim2-tong5 tui3 sin-niu5 kong2: “Beng5-ho5 si7 1 e5 chiok lan5-tit e5 cha-pou-lang5, li2 chin u7 gan2-kong.”"
        ],
        [
          "「我chiok kah意你寫e5 小說……」新娘chiaN5 歡喜teh 回話。",
          "“Goa2 chiok kah-i3 li2 sia2 e5 siau2-soat......” Sin-niu5 chiann5 hoann-hi2 teh hoe5-oe7."
        ],
        [
          "Chhoe7 1個lang3-phang7，明和問：「有看--著-無？俊美chhoa7 gin2-a2 來lioh！」錦棠tim3 頭。",
          "Chhoe7 1 e5 lang3-phang7, Beng5-ho5 mng7: “U7 khoann3--tioh8-bo5? Chun3-bi2 chhoa7 gin2-a2 lai5 lioh!” Gim2-tong5 tim3-thau5."
        ],
        [
          "明和加chhek 2步聲說壓低，急急a2 講：「I 料kioh是lan2 e7 做夥，koh 一直ma7 an2-ne ng3望，aih！我該an2-choaN2 講--leh？有iaN2--ou……錦棠，你有想--過-無？Chiah che7 年--a，你為怎樣到taN iau2 chhoe7 無\"心\" e5 oa2靠？你想--過-無？你是獨身a2，俊美ma7 是，hoan7-se3 是天意，lin2 to行hiah 久--a，總ma7 ai3 有情人chiaN5 做……」",
          "Beng5-ho5 ke chhek 2 pou7 siann-soeh ap-ke7, kip-kip-a2 kong2: “I liau7-kioh-si7 lan2 e7 cho3-hoe2, koh it-tit8 ma7 an2-ne ng3 bang7, aih! Goa2 kai an2-choann2 kong2--leh? U7-iann2--ou..... Gim2-tong5, li2 u7 siunn7--koe3-bo5? Chiah che7 ni5--a, li2 ui7-choann2-iunn7 kau3 tann iau2 chhoe7 bo5 “sim” e5 oa2-kho3? Li2 siunn7--koe3-bo5? Li2 si7 tok8-sin-a2, Chun3-bi2 ma7 si7, hoan7-se3 si7 thian-i3, lin2 to kiann5 hiah ku2--a, chong2 ma7 ai3 iu2-cheng5-jin5 chiann5-cho3......”"
        ],
        [
          "「你ti7 teh 亂講siaN2 oaN2-ko？」錦棠ka7 chaN2 話，目chiu thian2 kah 大大lui2直ka7 gin5，beh hou7 知i taN leh siuN7-khi3--a-loh。",
          "“Li2 ti7 teh loan7 kong2 siann2 oann2-ko?” Gim2-tong5 ka7 chann2-oe7, bak8-chiu thian2 kah toa7-toa7-lui2 tit8 ka7 gin5, beh hou7 chai i tann leh siunn7-khi3--a-loh."
        ],
        [
          "「無--lah！」明和笑kah chiok gai7-gioh8：「我ma7 是聽人講--e5，講lin2 sio愛chiaN5 久--a。」錦棠be7-sai2 得應嘴，kan-taN gang7-gang7 thuh ti7 hia，頭殼內白茫茫，kam2 講kui 天下e5 人long2 chiau5知--a？Kan-taN 瞞i 1個？Siang2 瞞--i-leh？Tioh8--lah！高中時a2，Chut8米--e5 初初teh 探聽--i，i to7 ka7 hou3 to3-tng2--去，講i 認m7-tioh8 人，想真，Chut8米--e5 無認m7-tioh8，是i ka-ti7 無beh 承認nia5。",
          "“Bo5--lah!” Beng5-ho5 chhio3 kah chiok gai7-gioh8: “Goa2 ma7 si7 thiann lang5 kong2--e5, kong2 lin2 sio-ai3 chiann5 ku2--a.” Gim2-tong5 be7-sai2 tit in3-chhui3, kan-tann gang7-gang7 thuh ti7 hia, thau5-khak lai7 peh8-bang5-bang5, kam2 kong2 kui thian-ha7 e5 lang5 long2 chiau5-chai--a? Kan-tann moa5 i 1 e5? Siang2 moa5--i-leh? Tioh8--lah! Ko-tiong si5-a2, Chut8-bi2--e5 chhou-chhou teh tham3-thiann--i, i to7 ka7 hou3 to3-tng2--khi3, kong2 i jin7 m7-tioh8 lang5, siunn7 chin, Chut8-bi2--e5 bo5 jin7 m7-tioh8, si7 i ka-ti7 bo5 beh seng5-jin7 nia5."
        ],
        [
          "「你做生日hit pai2，我thiau-kang提早到學校，tng7 著俊美用玫瑰teh 排字，我to7 看出出--a。Iau2-koh 有chiok che7 chiok che7 tai7-chi3，你ka-ti7 ma7 ai3 明白……」明和續落講：「To7 是講--m7！Hoan7-se3 i chit 世人注定無法tou7 chham cha-pou人生活做夥，che……long2 是你所致。」",
          "“Li2 cho3 senn-jit8 hit pai2, goa2 thiau-kang the5-cha2 kau3 hak8-hau7, tng7 tioh8 Chun3-bi2 iong7 mui5-kui3 teh pai5-ji7, goa2 to7 khoann3 chhut-chhut--a. Iau2-koh u7 chiok che7 chiok che7 tai7-chi3, li2 ka-ti7 ma7 ai3 beng5-pek8......” Beng5-ho5 soa3--loh8 kong2: “To7-si7 kong2--m7! Hoan7-se3 i chit-si3-lang5 chu3-tiann7 bo5 hoat-tou7 chham cha-pou-lang5 seng-oah8 cho3-hoe2, che..... long2 si7 li2 sou2-ti3.”"
        ],
        [
          "我ma7 kang7款無法tou7 chham cha-pou 人生活做夥，kam2  講che ma7 是i 所致？錦棠感覺心肝底有1種講be7 明白e5 痛疼，hiong5-hiong5 清醒。Koh 再見著Chut8米--e5 e5 時，na2 像隔1世人chiah 久。",
          "Goa2 ma7 kang7-khoan2 bo5 hoat-tou7 chham cha-pou lang5 seng-oah8 cho3-hoe2, kam2 kong2 che ma7 si7 i sou2-ti3? Gim2-tong5 kam2-kak sim-koann-te2 u7 1 chiong2 kong2 be7 beng5-pek8 e5 thang3-thiann3, hiong5-hiong5 chheng-chhenn2. Koh-chai3 kinn3 tioh8 Chut8-bi2--e5 e5 si5, na2-chhiunn7 keh chit8-si3-lang5 chiah ku2."
        ],
        [
          "〈七〉",
          "(Chhit)"
        ],
        [
          "「有看著明和--無？我聽講i beh 結婚，liah8準是你--leh！」Chut8米ka7 講。「Goan2 本底to7 無su3 配。」錦棠講。",
          "“U7 khoann3 tioh8 Beng5-ho5--bo5? Goa2 thiann kong2 i beh kiat-hun, liah8-chun2 si7 li2--leh!” Chut8-bi2 ka7 kong2. “Goan2 pun2-te2 to7 bo5 su3-phoe3.” Gim2-tong5 kong2."
        ],
        [
          "「Ah，你--leh？」錦棠變kah chiaN5 在膽，to7 講：「你kap siang2 是1對？」",
          "“Ah, li2--leh?” Gim2-tong5 pian3 kah chiann5 chai7-tann2, to7 kong2: “Li2 kap siang2 si7 chit8 tui3?”"
        ],
        [
          "Chut8米--e5 目頭一時的起結結，che 有iaN2 洗面去礙著鼻--a！I 看錦棠thiau-lang7 e5 體格，穿chhah 有夠時行，chheng-chhai2 e5 面容chiok 得人thiaN3--e5，ka-ti7 na2 像hong5 chhuh 燒e5 目神，緊ka7 頭oat8 去邊--a2。",
          "Chut8-bi2--e5 bak8-thau5 it-si5-tek khi2 kat-kat, che u7-iann2 se2-bin7 khi3 gai7 tioh8 phinn7--a! I khoann3 Gim2-tong5 thiau-lang7 e5 the2-keh, chheng7-chhah u7-kau3 si5-kiann5, chheng-chhai2 e5 bin7-iong5 chiok tit lang5 thiann3--e5, ka-ti7 na2-chhiunn7 hong5 chhuh-sio e5 bak8-sin5, kin2 ka7 thau5 oat8 khi3 pinn--a2."
        ],
        [
          "「我來去看gin2-a2 chit8下！」I 行2步又koh 翻頭：「我駛車來--e5，等--chit8-下tau3陣tng2 台北。」",
          "“Goa2 lai5 khi3 khoann3 gin2-a2 chit8-e7!” I kiann5 2 pou7 iu7-koh hoan-thau5: “Goa2 sai2-chhia lai5--e5, tan2--chit8-e7 tau3-tin7 tng2 Tai5-pak.”"
        ],
        [
          "Chut8米--e5 e5 cha-bou2-kiaN2 無食to7睏--去-a，起行chin3前，i 先chhoa7 後生去si-si (放尿)，ka7 cha-bou2-kiaN2 tan3 hou7 錦棠。Cha-bou2-gin2-a2 sio2-khoa2 濕汗，頭tu2 ti7 錦棠e5 胸前，kiu-kha kiu手teh睏，錦棠m7 bat io-kiaN2 過，感覺心適。",
          "Chut8-bi2--e5 e5 cha-bou2-kiann2 bo5 chiah8 to7 khun3--khi3-a, khi2-kiann5 chin3-cheng5, i seng chhoa7 hau7-senn khi3 si-si (pang3-jio7), ka7 cha-bou2-kiann2 tan3 hou7 Gim2-tong5. Cha-bou2-gin2-a2 sio2-khoa2 sip-koann7, thau5 tu2 ti7 Gim2-tong5 e5 heng-cheng5, kiu-kha kiu-chhiu2 teh khun3, Gim2-tong5 m7 bat io-kiann2 koe3, kam2-kak sim-sek."
        ]
      ],
      "篇名": "KhaN磨khaN，kam2 be7 tiau5餡"
    }
  ]
}
