{
  "作者": "洪雅惠",
  "出版年": "1965",
  "出版者": "台灣教會公報社",
  "文類": "小說",
  "書寫系統": "羅馬字",
  "資料": [
    {
      "段": [
        [
          "Ti7一欉大欉樹頂面一隻烏鴉，伊kap媽媽toa3 ti7 in所做e5 siu7 e5內面。",
          "Ti7 chit8 chang5 toa7 chang5 chhiu7 teng2-bin7 chit8 chiah ou-a, i kap ma-ma toa3 ti7 in sou2 choe3 e5 siu7 e5 lai7-bin7."
        ],
        [
          "有一日細隻烏鴉出去thit-tho5到天beh暗才轉去，到半路伊想講，我著ai3提一粒e5蘋果hou7媽媽食，伊著去chhe7，四界去chhe7。後來chhe7著一粒真紅，真sui2 e5蘋果，真歡喜飛轉去in兜。",
          "U7 chit8 jit8 soe3 chiah ou-a chhut khi3 thit-tho5 kau3 thiN beh am3 chiah tng2--khi3, kau3 poaN3-lou7 i siuN7 kong2, goa2 tioh8 ai3 theh8 chit8 liap8 e5 phong7-ko2 hou7 ma-ma chiah8, i tioh8 khi3 chhe7, si3-koe3 khi3 chhe7.  Au7-lai5 chhe7 tioh8 chit8 liap8 chin ang5, chin sui2 e5 phong7-ko2, chin hoaN-hi2 pe tng2 khi3 in tau."
        ],
        [
          "到in兜已經真暗，月球也出來lah！媽媽看伊hiah暗才轉來，是因為chhe7蘋果beh hou7伊，心真歡喜，in兩隻鳥仔就坐ti7 樹頂唱歌看月。Tu2 ti7 hit時，ti7 樹仔腳有聲teh哮「me，me，me…」細隻烏鴉聽見，ka7媽媽講，「我 beh落去看。」就飛落去，看著一隻羊仔子ti7 hia chhe7無in兜，續開聲哮。烏鴉就問羊仔講，「Lin2 tiam3 ti7 to2位？」",
          "Kau3 in tau i2-keng chin am3, geh8-kiu5 ia7 chhut--lai5 lah!  Ma-ma khoaN3 i hiah am3 chiah tng2--lai5, si7 in-ui7 chhe7 phong7-ko2 beh hou7 i, sim chin hoaN-hi2, in nng7 chiah chiau2-a2 chiu7 che7 ti7 chhiu7-teng2 chhiuN3-koa khoaN3 geh8.  Tu2 ti7 hit si5, ti7 chhiu7-a2 kha u7 siaN teh hau2 “me, me, me...” soe3 chiah ou-a thiaN-kiN3, ka7 ma-ma kong2, “Goa2 beh loh8 khi3 khoaN3.”  Chiu7 pe--loh8-khi3, khoaN3 tioh8 chit8 chiah iuN5-a2-kiaN2 ti7 hia chhe7 bo5 in tau, soa3 khui siaN hau2.  Ou-a chiu7 mng7 iuN5-a2 kong2, “Lin2 tiam3 ti7 to2-ui7?”"
        ],
        [
          "羊仔子講，「我boe7認得路thang轉去，總是我知，阮tiam3 ti7一間禮拜堂e5 邊仔。」",
          "IuN5-a2-kiaN2 kong2, “Goa2 boe7 jin7-tit lou7 thang tng2--khi3, chong2-si7 goa2 chai, goan2 tiam3 ti7 chit8 keng le2-pai3-tng5 e5 piN-a2.”"
        ],
        [
          "烏鴉安慰講，「好！你m7-thang哮，乖乖ti7 chia，我來問我e5媽媽看著chainn2-iunn7？」就飛去樹頂ka7媽媽講，「有一隻羊仔子chhe7無in兜。」",
          "Ou-a an-ui3 kong2, “Ho2!  Li2 m7-thang hau2, koai-koai ti7 chia, goa2 lai5 mng7 goa2 e5 ma-ma khoaN3 tioh8 chaiN2-iuN7?”  Chiu7 pe khi3 chhiu7-teng2 ka7 ma-ma kong2, “U7 chit8 chiah iuN5-a2-kiaN2 chhe7 bo5 in tau.”"
        ],
        [
          "媽媽講，「你叫伊tiam3咱e5樹腳歇暝，明仔早起才去chhe7一粒蘋果續提去hou7伊食。」細隻烏鴉就飛落去，照an2-ni講，羊仔子提蘋果真歡喜，koh有一間真好勢tiam3 e5厝thang ti7 hia歇暝，就無哮，烏鴉就飛轉去樹頂睏。",
          "Ma-ma kong2, “Li2 kio3 i tiam3 lan2 e5 chhiu7-kha hioh mi5, bin5-a2 cha2-khi2 chiah khi3 chhe7 chit8 liap8 phong7-ko2 soa3 theh8 khi3 hou7 i chiah8.”  Soe3 chiah ou-a chiu7 pe--loh8-khi3, chiau3 an2-ni kong2, iuN5-a2-kiaN2 theh8 phong7-ko2 chin hoaN-hi2, koh u7 chit8 keng chin ho2-se3 tiam3 e5 chhu3 thang ti7 hia hioh mi5, chiu7 bo5 hau2, ou-a chiu7 pe tng2 khi3 chhiu7-teng2 khun3."
        ],
        [
          "隔早起真早，細隻烏鴉就起來，飛真遠e5路替羊仔chhe7 in兜，飛過細條溪koh過山，一間一間e5厝。後來看著有一間禮拜堂，禮拜堂e5邊仔有一隻羊e5媽媽企ti7 hia teh chhe7物e5款，烏鴉就飛落去問，「你有羊仔子扑m7見無？」",
          "Keh cha2-khi2 chin cha2, soe3 chiah ou-a chiu7 khi2--lai5, pe chin hng7 e5 lou7 thoe3 iuN5-a2 chhe7 in tau, pe ke3 soe3 tiau5 khoe koh ke3 soaN, chit8 keng chit8 keng e5 chhu3.  Au7-lai5 khoaN3 tioh8 u7 chit8 keng le2-pai3-tng5, le2-pai3-tng5 e5 piN-a2 u7 chit8 chiah iuN5 e5 ma-ma khia7 ti7 hia teh chhe7 mih8 e5 khoan2, ou-a chiu7 pe loh8 khi3 mng7, “Li2 u7 iuN5-a2-kiaN2 phah-m7-kiN3 bo5?”"
        ],
        [
          "「有，你知mah？」",
          "“U7, li2 chai mah?”"
        ],
        [
          "「昨暗ti7阮兜歇暝，因為chhe7無路thang轉來，an2-ni好，我趕緊來去chhoa7伊倒轉來。」",
          "“Cha-am3 ti7 goan2 tau hioh mi5, in-ui7 chhe7 bo5 lou7 thang tng2--lai5, an2-ni ho2, goa2 koaN2-kin2 lai5-khi3 chhoa7 i to3-tng2--lai5.”"
        ],
        [
          "羊仔媽媽講，「拜託leh。」",
          "IuN5-a2 ma-ma kong2, “Pai3-thok leh.”"
        ],
        [
          "烏鴉飛轉去，就ka7羊仔子講 beh chhoa7伊轉去，koh講你te3我走，我飛到hia，你著走到hia，細隻烏鴉就koh飛去，羊仔子也 te3烏鴉走。",
          "Ou-a pe--tng2-khi3, chiu7 ka7 iuN5-a2-kiaN2 kong2 beh chhoa7 i tng2--khi3, koh kong2 li2 te3 goa2 chau2, goa2 pe kau3 hia, li2 tioh8 chau2 kau3 hia, soe3 chiah ou-a chiu7 koh pe khi3, iuN5-a2-kiaN2 ia7 te3 ou-a chau2."
        ],
        [
          "Chhoa7到位，羊仔e5媽媽真歡喜，會thang看著古錐e5羊仔子，in就攏ka7細隻烏鴉多謝，以後烏鴉也常常飛來chia kap in thit-tho5。",
          "Chhoa7 kau3 ui7, iuN5-a2 e5 ma-ma chin hoaN-hi2, oe7 thang khoaN3 tioh8 kou2-chui e5 iuN5-a2-kiaN2, in chiu7 long2 ka7 soe3 chiah ou-a to-sia7, i2-au7 ou-a ia7 siong5-siong5 pe lai5 chia kap in thit-tho5."
        ]
      ],
      "篇名": "U7 thiann3-sim e5 oo-a"
    }
  ]
}
