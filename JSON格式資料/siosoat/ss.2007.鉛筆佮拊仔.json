{
  "作者": "花蓮縣教育局",
  "出版年": "2007",
  "出版者": "花蓮縣教育局",
  "文類": "小說",
  "書名": "台語話本",
  "書寫系統": "漢羅",
  "資料": [
    {
      "段": [
        [
          "鉛筆、鉸刀佮拊仔蹛佇阿弟仔的鉛筆篋仔內底。",
          "Ian5-pit,ka-tokahhu2-a2 tua3 ti7 a-ti7-a2 e5 ian5-pit-kheh-a2lai7-te2."
        ],
        [
          "拊仔真討厭鉛筆，因為鉛筆逐遍攏共伊創烏ma3-ma3。",
          "Hu2-a2 tsin tho2-ia3 ian5-pit,in-ui7 ian5-pit tak8-pian3 long2 ka7 i tshong3 kah oo-ma3-ma3."
        ],
        [
          "拊仔決定請伊的好朋友鉸刀湊相共。",
          "Hu2-a2 kuat-ting7 tshiann2 i e5 ho2-ping5-iu2 ka-to tau3-sann-kang7."
        ],
        [
          "拊仔講：「拜託你去共鉛筆的筆心鉸予斷」，",
          "Hu2-a2 kong2:”pai3-thok li2 khi3 ka7 ian5-pit e5 pit-sim ka hoo7 tng7”,"
        ],
        [
          "鉸刀答應共拊仔湊相共。",
          "Ka-to tah-ing3 ka7 hu2-a2 tau3-sann-kang7."
        ],
        [
          "「喀嚓！喀嚓！你勿走，看我的厲害。」",
          "“Khah-tshah8! Khah-tshah8! Li2 mai3 tsau2,khuann3 gua2 e5 li7-hai7.”"
        ],
        [
          "鉛筆予鉸刀逐一下走裂褲跤。",
          "Ian5-pit hoo7 ka-to jiok tsit8-e7 tsau2 kah lih8-khoo3-kha."
        ],
        [
          "鉛筆為著顧性命，",
          "Ian5-pit ui7 tioh8 koo3 sinn3-mia7,"
        ],
        [
          "趕緊走出去鉛筆篋仔外口。",
          "Kuann2-kin2 tsau2 tshut khi3 ian5-pit-kheh-a2 gua7-khau2."
        ],
        [
          "鉸刀下性命逐，",
          "Ka-to he7-sinn3-mia7 jiok,"
        ],
        [
          "不而過，鉛筆走了真緊，",
          "Put-ji7-ko3, ian5-pit tsau2 liau2 tsin kin2,"
        ],
        [
          "一目[目+聶]仔著走無看人。",
          "Tsit8-bak8-nih-a2 tioh8 tsau2 kah bo5-khuann3-lang5."
        ],
        [
          "「哈哈哈！心情有夠爽快。」拊仔感覺足歡喜。",
          "“Ha-ha-ha! Sim-tsing5 u7-kau3 song2-khuai3.” Hu2-a2 kam2-kak tsiok huann-hi2."
        ],
        [
          "但是，篋仔內底無鉛筆，",
          "Tan7-si7, kheh-a2 lai7-te2 bo5 ian5-pit,"
        ],
        [
          "阿弟仔嘛袂擱共拊仔提出來用。",
          "A-ti7-a2 ma7 be7 koh ka7 hu2-a2 theh8 tshut lai5 iong7."
        ],
        [
          "拊仔慢慢感覺著，",
          "Hu2-a2 ban7-ban7 kam2-kak--tioh8,"
        ],
        [
          "其實無鉛筆佇身軀邊，",
          "Ki5-sit8 bo5 ian5-pit ti7 sin-khu-pinn,"
        ],
        [
          "伊並無快樂。",
          "I ping7 bo5 khuai3-lok8."
        ],
        [
          "拊仔決定欲共鉛筆揣倒轉來。",
          "Hu2-a2 kuat-ting7 beh ka7 ian5-pit tshue7 to3-tng2--lai5."
        ],
        [
          "經過一段時間，",
          "King-kue3 tsit8 tuann7 si5-kan,"
        ],
        [
          "總算揣著鉛筆。",
          "Tsong2-sng3 tshue7 tioh8 ian5-pit."
        ],
        [
          "鉛筆對拊仔講：「你敢真正hiah-ni7討厭我？」",
          "Ian5-pit tui3 hu2-a2 kong2: “Li2 kam2 tsin-tsiann3 hiah-ni7 tho2-ia3--gua2?”"
        ],
        [
          "拊仔應伊講：",
          "Hu2-a2 in3 i kong2:"
        ],
        [
          "「無你佇e5,我逐日關佇鉛筆篋仔內底，",
          "“Bo5 li2 ti7--e5, gua2 tak8-jit8 kuainn ti7 ian5-pit-kheh-a2 lai7-te2,"
        ],
        [
          "看袂著外口的日頭，",
          "Khuann3 be7 tioh8 gua7-khau2 e5 jit8-thau5,"
        ],
        [
          "賰我一个人，真正寂寞閣孤單。」",
          "Tshun gua2 tsit8 e5 lang5, tsin-tsiann3 siok-bok8 koh koo-tuann.”"
        ],
        [
          "「無你佇e5,我感受袂著彼款拊起來燒烙燒烙的感覺。」",
          "“Bo5 li2 ti7--e5, gua2 kam2-siu7 be7 tioh8 hit khuan2 hu2--khi2-lai5 sio-loh8 sio-loh8 e5 kam2-kak.”"
        ],
        [
          "「無你佇e5,阿弟仔嘛無需要我囉！」",
          "“Bo5 li2 ti7--e5, a-ti7-a2 ma7 bo5 su-iau3 gua2--loo3!”"
        ],
        [
          "拊仔開始佮意鉛筆，",
          "Hu2-a2 khai-si2 kah-i3 ian5-pit,"
        ],
        [
          "並且體會著鉛筆的好處，",
          "Ping7-tshiann2 the2-hue7 tioh8 ian5-pit e5 ho2-tshu3,"
        ],
        [
          "嘛學得啥物叫做「珍惜」。",
          "Ma7 oh8 tioh8 siann2-mih8 kio3-tso3 “tin-sioh”."
        ]
      ],
      "篇名": "鉛筆佮拊仔"
    }
  ]
}
