{
  "作者": "陳雷",
  "出版年": "1999",
  "出版者": "台文通訊",
  "文類": "小說",
  "書寫系統": "漢羅",
  "資料": [
    {
      "段": [
        [
          "1.",
          "1."
        ],
        [
          "「我永遠ti7你e5身邊，你笑我toe3你笑。你hau2我ka7你拭目屎，…咱仝一條性命，我是刺毛虫，你是刺毛虫變出來e5 iah8-a2，我永遠kap你分be7開…」茵蕙手裡theh8 hit張批紙，na2讀目屎na2 thop8-thop8滴，紙滴tam5--去，字to7霧--去。",
          "「Goa2 eng2-oan2 ti7 li2 e5 sin-pinn, li2 chhio3 goa2 toe3 li2 chhio3. Li2 hau2 goa2 ka7 li2 chhit bak8-sai2, ... lan2 kang7 chit8 tiau5 senn3-mia7, goa2 si7 chhi3-mou-thang5, li2 si7 chhi3-mou-thang5 pian3 chhut-lai5 e5 iah8-a2, goa2 eng2-oan2 kap li2 pun be7 khui......” In-hui7 chhiu2--nih theh8 hit tiunn phoe-choa2, na2 thak8 bak8-sai2 na2 thop8-thop8-tih, choa2 tih tam5--khi3, ji7 to7 bu7--khi3."
        ],
        [
          "Hit暗ti7房間內，家己一個hau2 kah目屎ta。過轉日早起，二蕾目睭紅koh腫，m7敢去上班。老母知影猶koh是仝hit項代誌，最近不時為著che khau3，看kah心痛，m7敢siuN問 ，驚去刺激著伊，kan-na kha-chiah後一直吐大khui3。早to7有ka7伊講--過-a，咱普通食頭路人e5家庭，無錢也無地位。Chit-ma2 e5少年人，beh等到伊畢業猶hiah che7冬，phaiN2按算--lah。茵蕙hit時大學2年，青春少年，chia e5話那有teh聽，攏應講：「我kap伊仝一條性命，永遠分be7開。」",
          "Hit am3 ti7 pang5-keng lai7, ka-ti7 chit8 e5 hau2 kah bak8-sai2 ta. Koe3-tng2-jit8 chai2-khi2, nng7 lui2 bak8-chiu ang5 koh cheng2, m7 kann2 khi3 siong7-pan. Lau7-bu2 chai-iann2 iau2-koh si7 kang7 hit hang7 tai7-chi3, choe3-kin7 put-si5 ui7 tioh8 che khau3, khoann3 kah sim-thiann3, m7 kann2 siunn mng7, kiann khi3 chhi3-kek tioh8 i, kan-na kha-chiah-au7 it-tit8 thou3 toa7-khui3. Cha2 to7 u7 ka7 i kong2--koe3-a, lan2 phou2-thong chiah8-thau5-lou7-lang5 e5 ka-teng5, bo5 chinn5 ia7 bo5 te7-ui7. Chit-ma2 e5 siau3-lian5-lang5, beh tan2 kau3 i pit8-giap8 iau2 hiah che7 tang, phaiN2 an3-sng3--lah. In-hui7 hit-si5 tai7-hak8 2 ni5, chheng-chhun siau3-lian5, chia e5 oe7 na2 u7 teh thiann, long2 in3 kong2: “Goa2 kap i kang7 chit8 tiau5 senn3-mia7, eng2-oan2 pun be7 khui.”"
        ],
        [
          "2.",
          "2."
        ],
        [
          "Ti7 亞洲證券公司teh出入e5人客，攏叫陳永勝「霸王--e5」。一來是因為伊人生作粗phiang7，一個面不時紅膏赤chhih，be7輸thai5豬--e5 lim燒酒。Koh一來是意見che7，na5喉大空，若是伊講話，規樓攏聽會著。但是上要緊是伊有錢，非常好額，m7是因為伊作過銀行襄理e5關係。主要是伊gau5 i7股票，有than3著大錢。咱台灣以前股票俗，有錢to7買股票起來khng3，股母生股kiaN2，be7輸niau2鼠a2 teh thoaN3。尾--a台灣經濟發展，股票大起價，to7是按呢than3著大錢。銀行襄理辭掉，專心來i7股票。Koh oan5-na7 gau5，行情看會準，落to7買，起to7賣，lu2 ka2 lu2 che7。照黃太太e5講法，厝kap股票算算--起-來，beh kah成億--e5。",
          "Ti7 A-chiu Cheng3-koan3 Kong-si teh chhut-jip8 e5 lang5-kheh, long2 kio3 Tan5 Eng2-seng3 “pa3-ong5--e5”. It-lai5 si7 in-ui7 i lang5 senn-cho3 chhou-phiang7, chit8 e5 bin7 put-si5 ang5-ko chhiah-chhih, be7-su thai5-ti--e5 lim sio-chiu2. Koh it-lai5 si7 i3-kian3 che7, na5-au5 toa7-khang, na7 si7 i kong2-oe7, kui-lau5 long2 thiann e7 tioh8. Tan7-si7 siong7 iau3-kin2 si7 i u7 chinn5, hui-siong5 ho2-giah8, m7 si7 in-ui7 i cho3 koe3 gin5-hang5 siang-li2 e5 koan-he7. Chu2-iau3 si7 i gau5 i7 kou2-phio3, u7 than3 tioh8 toa7-chinn5. Lan2 Tai5-oan5 i2-cheng5 kou2-phio3 siok8, u7 chinn5 to7 be2 kou2-phio3 khi2-lai5 khng3, kou2-bu2 senn kou2-kiaN2, be7-su niau2-chhi2-a2 teh thoaN3. Boe2--a Tai5-oan5 keng-che3 hoat-tian2, kou2-phio3 toa7-khi2-ke3, to7-si7 an2-ne than3 tioh8 toa7-chinn5. Gin5-hang5 siang-li2 si5-tiau7, choan-sim lai5 i7 kou2-phio3. Koh oan5-na7 gau5, hang5-cheng5 khoann3 e7 chun2, loh8 to7 be2, khi2 to7 be7, lu2 ka2 lu2 che7. Chiau3 Ng5 thai3-thai3 e5 kong2-hoat, chhu3 kap kou2-phio3 sng3-sng3--khi2-lai5, beh kah chiann5-ek--e5."
        ],
        [
          "「這枝今a2日定著破24。」大家攏聽著伊按呢講。成實開盤無2點鐘，to7起到24 khou。「猶koh會起--leh，26才是頂線。」伊又koh按呢講，所以hia e5婦女股票族--e5黃太太玉、金太太珠、王太太寶，hit日到12點收盤猶無人放手。",
          "“Chit ki kin-a2-jit8 tiann7-tioh8 phoa3 24.” Tak8-ke long2 thiann tioh8 i an2-ne kong2. Chiann-sit8 khui-poann5 bo5 2 tiam2-cheng, to7 khi2 kau3 24 khou. “Iau2-koh e7 khi2--leh, 26 chiah si7 teng2-soann3.” I iu7-koh an2-ne kong2, sou2-i2 hia e5 hu7-lu2 kou2-phio3-chok8--e5 Ng5 thai3-thai3 Giok8, Kim thai3-thai3 Chu, Ong5 thai3-thai3 Po2, hit jit8 kau3 12 tiam2 siu-poann5 iau2 bo5 lang5 pang3-chhiu2."
        ],
        [
          "「霸王--e5，明a2-chai3 26衝會到--be7 ？」金太太珠細聲問，勝--a講：「看今a2日這個扮勢，明a2-chai3 定著起停盤 。」結果王太太寶坐ti7頭前聽著，ka7黃太太玉講：「明a2早khah早來--leh。咱洗頭毛改作下晡--lah。」黃太太玉無應，頭一直tam3。",
          "“Pa3-ong5--e5, bin5-a2-chai3 26 chhiong e7 kau3--be7?” Kim thai3-thai3 Chu se3-siann mng7, Seng3--a kong2: “Khoann3 kin-a2-jit8 chit e5 pan7-se3, bin5-a2-chai3 tiann7-tioh8 khi2-theng5-poann5.” Kiat-ko2 Ong5 thai3-thai3 Po2 che7 ti7 thau5-cheng5 thiann--tioh8, ka7 Ng5 thai3-thai3 Giok8 kong2: “Bin5-a2-chai2 khah cha2 lai5--leh. Lan2 se2 thau5-mou kai2 cho3 e7-pou--lah.” Ng5 thai3-thai3 Giok8 bo5 in3, thau5 it-tit8 tam3."
        ],
        [
          "勝--a轉來到厝，hoah：「今a2日e5盤實在有夠sui2--e5，tak8枝to紅pha3-pha3！」In某來富--a無歡喜應--伊：「你規日kan-na thaN2你hia e5股票，厝裡查某kiaN2按怎攏無管！」勝--a問：「咱靜美tak8日出門去學校，轉來tiam3厝裡讀冊，敢有啥問題？」來富--a講：「問題to7是ti7 chia--lah！規日chiu3 ti7厝內，也be7曉出去chhit-tho5交朋友。」 「交朋友e5代誌，咱m7免替伊煩惱，等大漢，自然to7會--lah。」「等大漢？！已經大學4年--a neh，liam5-mih畢業，ah8若出國去留學，to7 koh khah無機會--louh。」",
          "Seng3--a tng2-lai5 kau3 chhu3, hoah: “Kin-a2-jit8 e5 poann5 sit8-chai7 u7-kau3 sui2--e5, tak8-ki to ang5-pha3-pha3!” In bou2 lai5-hu3--a bo5 hoann-hi2 in3--i: “Li2 kui-jit8 kan-na thaN2 li2 hia e5 kou2-phio3, chhu3--nih cha-bou2-kiaN2 an2-choann2 long2 bo5 koan2!” Seng3--a mng7: “Lan2 Cheng7-bi2 tak8-jit8 chhut-mng5 khi3 hak8-hau7, tng2-lai5 tiam3 chhu3--nih thak8-chheh, kam2 u7 siann2 bun7-te5?” Lai5-hu3--a kong2: “Bun7-te5 to7-si7 ti7 chia--lah! Kui-jit8 chiu3 ti7 chhu3-lai7, ia7 be7-hiau2 chhut khi3 chhit-tho5 kau peng5-iu2.” “Kau peng5-iu2 e5 tai7-chi3, lan2 m7 bian2 the3 i hoan5-lo2, tan2 toa7-han3, chu7-jian5 to7 e7--lah.” “Tan2 toa7-han3?! I2-keng tai7-hak8 4 ni5--a neh, liam5-mih pit8-giap8, ah8 na7 chhut-kok khi3 liu5-hak8, to7 koh khah bo5 ki-hoe7--louh.”"
        ],
        [
          "「Ouh8…」勝--a按呢應，想想--leh，這個來富--a講了也是有理，應講：「靜美--a若m7 ai3出去交朋友，咱叫朋友來厝裡hou7伊交。」來富聽了奇怪，問伊：「Beh按怎叫朋友來厝裡hou7伊交？」勝--a講，按呢生--按呢生…。來富--a聽一下嘴開開，hoah講：「按呢to7親像是用買--e5，那會使得？！」勝--a罵伊：「你成實m7 bat代誌。Chit-ma2是啥物時代？股票會使用買--e5，大厝、汽車會使用買--e5、內衫內褲攏用買--e5，ah8 che咱若看有kah意，那be7使用買--e5 ？！」所以來富--a來chhoe7 in姨a2，hit個in翁ti7醫師公會作會長，拜託伊介紹一個好--e5來hou7 in靜美--a交朋友，吩咐講：「Ai3醫學院--e5。」 Tu2好這個姨a2 bat一個朋友，這個朋友e5後生有一個醫學院e5學生teh ka7補習，to7 ka7伊介紹過--來。",
          "“Ouh8...” Seng3--a an2-ne in3, siunn7-siunn7--leh, chit e5 Lai5-hu3--a kong2 liau2 ia7 si7 u7-li2, in3 kong2: “Cheng7-bi2--a na7 m7 ai3 chhut khi3 kau peng5-iu2, lan2 kio3 peng5-iu2 lai5 chhu3--nih hou7 i kau.” Lai5-hu3 thiann liau2 ki5-koai3, mng7 i: “Beh an2-choann2 kio3 peng5-iu2 lai5 chhu3--nih hou7 i kau?” Seng3--a kong2, an2-ne-sinn an2-ne-senn... . Lai5-hu3--a thiann chit8-e7 chhui3 khui-khui, hoah kong2: “An2-ne to7 chhin-chhiunn7 si7 iong7 be2--e5, na2 e7-sai2-tit?!” Seng3--a me7 i: “Li2 chiann-sit8 m7 bat tai7-chi3. Chit-ma2 si7 siann2-mih si5-tai7? Kou2-phio3 e7-sai2 iong7 be2--e5, toa7-chhu3, khi3-chhia e7-sai2 iong7 be2--e5, lai7-sann lai7-khou3 long2 iong7 be2--e5, ah8 che lan2 na7 khoann3 u7 kah-i3, na2 be7-sai2 iong7 be2--e5?!” Sou2-i2 Lai5-hu3--a lai5 chhoe7 in i5-a2, hit e5 in ang ti7 i-su kong-hoe7 cho3 hoe7-tiunn2, pai3-thok i kai3-siau7 chit8 e5 ho2--e5 lai5 hou7 in Cheng7-bi2--a kau peng5-iu2, hoan-hu3 kong2: “Ai3 i-hak8-inn7--e5.” Tu2-ho2 chit e5 i5-a2 bat chit8 e5 peng5-iu2, chit e5 peng5-iu2 e5 hau7-senn u7 chit8 e5 i-hak8-inn7 e5 hak8-seng teh ka7 pou2-sip8, to7 ka7 i kai3-siau7 koe3--lai5."
        ],
        [
          "面試hit日，三人坐ti7客廳，the--e5是德國牛皮e5 phong3椅，照--e5是捷克水晶e5吊燈，lim--e5是意大利e5 ka-pi expresso。來富--a看這個學生，生作四正四正，有禮有體，心內歡喜5分，問伊：「你teh讀醫學院？」明致--a講：「我台大醫學院6年。」來富--a心內歡喜6分，問：「畢業了beh 開業to2一科？」明致--a講：「我khah愛外科。」勝--a講：「阮靜美今年大學經濟系4年，beh請你來補習。」明致--a應：「經濟我khah m7 bat。」勝--a講：「補習英語，畢業了beh去留學。」明致--a講：「我英語無講真好。」勝--a講：「你m7免siuN顧謙。讀台大醫學院--e5聯考攏600外點，tak8科ma7這枝--e5。」比一枝大頭姆hou7伊看，雄雄lu3一句英語問伊：「Mr.Wu，how old are you？」明致--a無想著伊會ka7考試，順嘴to7應：「Yes。」勝--a講：「你看，按呢那有問題？」來富--a心內8、9分e5歡喜，插一枝嘴問：「你敢有女朋友？」「我有一個女朋友，熟悉5冬--a。」「猶未訂婚？」「等我畢業才beh訂婚。」「In tau teh chhong3啥？」「老父ti7區公所食頭路，已經退休--a。」來富--a心內想，食頭路人無錢也無地位，按呢che簡單，歡喜to7有10分，一直ka7勝--a bih嘴nih目。勝--a講：「你專工來教阮靜美，別位攏mai3去。」一點鐘補習費3千khou，兼算來回車馬費。He明致一算，一禮拜來三擺，一個月3、4萬khou，比食一個頭路--e5 khah好空，隨to7答應in。",
          "Bin7-chhi3 hit jit8, sann lang5 che7 ti7 kheh-thiann, the--e5 si7 Tek-kok gu5-phoe5 e5 phong3-i2, chhio7--e5 si7 Chheh-khuh chui2-chenn e5 tiau3-teng, lim--e5 si7 i3-tai7-li7 e5 ka-pi expresso. Lai5-hu3--a khoann3 chit e5 hak8-seng, senn-cho3 si3-chiann3 si3-chiann3, u7-le2 u7-the2, sim-lai7 hoann-hi2 5 hun, mng7 i: “Li2 teh thak8 i-hak8-inn7?” Beng5-ti3--a kong2: “Goa2 Tai5-tai7 i-hak8-inn7 6 ni5.” Lai5-hu3--a sim-lai7 hoann-hi2 6 hun, mng7: “Pit8-giap8 liau2 beh khui-giap8 to2 chit8 kho?” Beng5-ti3--a kong2: “Goa2 khah ai3 goa7-kho.” Seng3--a kong2: “Goan2 Cheng7-bi2 kin-ni5 tai7-hak8 keng-che3-he7 4 ni5, beh chhiann2 li2 lai5 pou2-sip8.” Beng5-ti3--a in3: “Keng-che3 goa2 khah m7 bat.” Seng3--a kong2: “Pou2-sip8 Eng-gi2, pit8-giap8 liau2 beh khi3 liu5-hak8.” Beng5-ti3--a kong2: “Goa2 Eng-gi2 bo5 kong2 chin ho2.” Seng3--a kong2: “Li2 m7 bian2 siuN kou3-khiam. Thak8 Tai5-tai7 i-hak8-inn7--e5 lian5-kho2 long2 600 goa7 tiam2, tak8-kho ma7 chit ki--e5.” Pi2 chit8 ki toa7-thau5-bu2 hou7 i khoann3, hiong5-hiong5 lu3 chit8 ku3 Eng-gi2 mng7 i: “Mr. Wu, how old are you?” Beng5-ti3--a bo5 siunn7 tioh8 i e7 ka7 kho2-chhi3, sun7-chhui3 to7 in3: “Yes.” Seng3--a kong2: “Li2 khoann3, an2-ne na2 u7 bun7-te5.” Lai5-hu3--a sim-lai7 peh, kau2 hun e5 hoann-hi2, chhah chit8 ki chhui3 mng7: “Li2 kam2 u7 lu2-peng5-iu2?” “Goa2 u7 chit8 e5 lu2-peng5-iu2, sek8-sai7 5 tang--a.” “Iau2-boe7 teng7-hun?” “Tan2 goa2 pit8-giap8 chiah beh teng7-hun.” “In tau teh chhong3 siann2?” “Lau7-pe7 ti7 khu-kong-sou2 chiah8 thau5-lou7, i2-keng the3-hiu--a.” Lai5-hu3--a sim-lai7 siunn7, chiah8-thau5-lou7-lang5 bo5 chinn5 ia7 bo5 te7-ui7, an2-ne che kan2-tan, hoann-hi2 to7 u7 10 hun, it-tit8 ka7 Seng3--a bih-chhui3 nih-bak8. Seng3--a kong2: “Li2 choan-kang lai5 ka3 goan2 Cheng7-bi2, pat8-ui7 long2 mai3 khi3.” Chit8 tiam2-cheng pou2-sip8-hui3 3 chheng khou, kiam sng3 lai5-hoe5 chhia-be2-hui3. He Beng5-ti3 chit8 sng3, chit8 le2-pai3 lai5 sann pai2, chit8 ko3 goeh8 sann, si3 ban7 khou, pi2 chiah8 chit8 e5 thau5-lou7--e5 khah ho2-khang, sui5 to7 tap-eng3 in."
        ],
        [
          "一個月後，來富--a問查某kiaN2：「老師補習了按怎？」靜美講：「我ka7伊問問題，伊攏講yes kap no。」來富--a問：「Ah伊人按怎？」查某kiaN2嘴角微一下，面轉一hoaN2紅，無應to7走--去。來富--a知影，心內有拍算。",
          "Chit8 ko3 goeh8 au7, Lai5-hu3--a mng7 cha-bou2-kiaN2: “Lau7-su pou2-sip8 liau2 an2-choann2?” Cheng7-bi2 kong2: “Goa2 ka7 i mng7 bun7-te5, i long2 kong2 yes kap no.” Lai5-hu3--a mng7: “Ah i lang5 an2-choann2?” Cha-bou2-kiaN2 chhui3-kak bi5 chit8-e7, bin7 tng2 chit8 hoaN2 ang5, bo5 in3 to7 chau2--khi3.Lai5-hu3--a chai-iann2, sim-lai7 u7 phah-sng3."
        ],
        [
          "Koh來hit禮拜，明致來補習，來富--a ka7伊參商：「你chit-ma2 toa3 hia離學校khah遠。我ti7 chia 對面有一間厝空空無人toa3。你搬--來，按呢beh補習、去學校攏khah方便。」Chhoa7明致去看厝，一間闊闊闊，三個睏房，一個大廳，一間冊房，灶腳、浴室攏是全新e5裝璜，phi-phi-pha3-pha3，金金siak-siak，電視、冰箱、眠床、冷氣tak8項有，無輸董事長e5別莊。明致--a看kah be7講話，5分鐘才tuh一句：「Che--che chiah大間…」來富--a ka7伊giu2--leh，tiam3 he kun2金絲e5 phong3椅坐--落-來，講：「明致--a，這間厝作你toa3。你kan-na認真教阮靜美，專心對待伊，按呢to7上好--a。…咱親像家己e5人，費用你攏m7免煩惱。」",
          "Koh lai5 hit le2-pai3, Beng5-ti3 lai5 pou2-sip8, Lai5-hu3--a ka7 i chham-siong5: “Li2 chit-ma2 toa3 hia li7 hak8-hau7 khah hng7. Goa2 ti7 chia tui3-bin7 u7 chit8 keng chhu3 khang-khang bo5 lang5 toa3. Li2 poann--lai5, an2-ne beh pou2-sip8, khi3 hak8-hau7 long2 khah hong-pian7.” Chhoa7 Beng5-ti3 khi3 khoann3 chhu3, chit8 keng khoah-khoah-khoah, sann e5 khun3-pang5, chit8 e5 toa7-thiann, chit8 keng chheh-pang5, chau3-kha, ek8-sek long2 si7 choan5-sin e5 chong-hong5, phi-phi-pha3-pha3, kim-kim-siak-siak, tian7-si7, peng-siunn, bin5-chhng5, leng2-khi3 tak8-hang7 u7, bo5 su tang2-su7-tiunn2 e5 piat8-chong. Beng5-ti3--a khoann3 kah be7 kong2-oe7, 5 hun-cheng chiah tuh chit8 ku3: “Che--che chiah toa7 keng...” Lai5-hu3--a ka7 i giu2--leh, tiam3 he kun2 kim-si e5 phong3-i2 che7--loh8-lai5, kong2: “Beng5-ti3--a, chit keng chhu3 cho3 li2 toa3. Li2 kan-na jin7-chin ka3 goan2 Cheng7-bi2, choan-sim tui3-thai7 i , an2-ne to7 siong7 ho2--a. ... Lan2 chhin-chhiunn7 ka-ti7 e5 lang5, hui3-iong7 li2 long2 m7 bian2 hoan5-lo2.”"
        ],
        [
          "明致瞭解伊e5意思，搬入來新厝toa3。家己一個闊khng3-khng3，beh食beh用tak8項有，koh有人來拚掃。來富--a ka7查某kiaN2講：「Chit-ma2老師toa3對面，m7免麻煩伊來。你家己去伊hia補習。」所以靜美to7來明致chia補習，有時講yes，有時講no，大部分時間是開講話仙，二人漸漸來熟悉。這個來富--a看kah歡喜ti7心內，不時koaN7食--e5 koaN7用--e5來看明致，照顧頭照顧尾，be7輸家己--e5。有時a2 ma7會ka7明致暗示，這間ti7新公園邊三樓e5大厝是登記靜美e5名--e5。「阮二個老--e5，kan-na靜美一個，財產m7留hou7伊得，beh hou7啥人？」定著這個明致--a讀醫學院e5 gin2-a2，聯考攏600外分以上，m7是gong7-gong7--e5，意思ma7攏聽有to7是--lah。",
          "Beng5-ti3 liau2-kai2 i e5 i3-su3, poann jip8-lai5 sin-chhu3 toa3. Ka-ti7 chit8 e5 khoah khng3-khng3, beh chiah8 beh iong7 tak8-hang7 u7, koh u7 lang5 lai5 piann3-sau3. Lai5-hu3--a ka7 cha-bou2-kiaN2 kong2: “Chit-ma2 lau7-su toa3 tui3-bin7, m7 bian2 ma5-hoan5 i lai5. Li2 ka-ti7 khi3 i hia pou2-sip8.” Sou2-i2 Cheng7-bi2 to7 lai5 Beng5-ti3 chia pou2-sip8, u7-si5 kong2 yes, u7-si5 kong2 no, toa7-pou7-hun7 si5-kan si7 khai-kang2-oe7-sian, nng7 lang5 chiam7-chiam7 lai5 sek8-sai7. Chit e5 Lai5-hu3--a khoann3 kah hoann-hi2 ti7 sim-lai7, put-si5 koaN7 chiah8--e5 koaN7 iong7--e5 lai5 khoann3 Beng5-ti3, chiau3-kou3 thau5 chiau3-kou3 boe2, be7-su ka-ti7--e5. U7-si5-a2 ma7 e7 ka7 Beng5-ti3 am3-si7, chit keng ti7 Sin-kong-hng5 pinn sann lau5 e5 toa7-chhu3 si7 teng-ki3 Cheng7-bi2 e5 mia5--e5. “Goan2 nng7 e5 lau7--e5, kan-na Cheng7-bi2 chit8 e5, chai5-san2 m7 lau5 hou7 i tit, beh hou7 siann2-lang5?” Tiann7-tioh8 chit e5 Beng5-ti3--a thak8 i-hak8-inn7 e5 gin2-a2, lian5-kho2 long2 600 goa7 hun i2-siong7, m7 si7 gong7-gong7--e5, i3-su3 ma7 long2 thiann u7 to7-si7--lah."
        ],
        [
          "講--來咱人也是真奇怪，若是食苦受難khah久to be7慣勢，若是快樂享受koh成緊to7會適應。這個明致搬來了後，toa3好食好穿好，koh有輕可錢通than3，soah liam5-mih來慣勢--去。感覺若像這款生活條件kap環境是生成to7應該有--e5。特別是伊讀醫學院，畢業出來作醫生，上無ma7 tioh8 ai3有這款e5厝，享受這款e5生活。漸漸伊才來瞭解，伊交茵蕙5冬--a，是按怎厝裡攏一直反對。Ti7 in田庄e5海寮hia，人攏散kah驚--著-a，老母不時teh罵：「Kan-na sui2是會食得？會用得？！」若有人來作hm7人，m7是kah田kah厝，to7是kah魚塭a2 kah股票。M7-ku2伊目睭內kan-na茵蕙一個，明明無田無厝，無魚塭a2無股票。莫怪庄裡e5人，親成--e5五十，朋友--e5六十，攏替伊e5父母怨嘆，無彩kan-taN生這個後生才情，讀kah醫學院作醫生…",
          "Kong2--lai5 lan2 lang5 ia7 si7 chin ki5-koai3, na7 si7 chiah8-khou2 siu7-lan7 khah ku2 to be7 koan3-si3, na7 si7 khoai3-lok8 hiang2-siu7 koh chiann5 kin2 to7 e7 sek-eng3. Chit e5 Beng5-ti3 poann lai5 liau2-au7, toa3 ho2 chiah8 ho2 chheng7 ho2, koh u7 khin-kho2-chinn5 thang than3, soah liam5-mih lai5 koan3-si3--khi3. Kam2-kak na2-chhiunn7 chit khoan2 seng-oah8 tiau5-kiann7 kap khoan5-keng2 si7 senn-seng5 to7 eng-kai u7--e5. tek8-piat8 si7 i thak8 i-hak8-inn7, pit8-giap8 chhut-lai5 cho3 i-seng, siong7 bo5 ma7 tioh8 ai3 u7 chit khoan2 e5 chhu3, hiang2-siu7 chit khoan2 e5 seng-oah8. Chiam7-chiam7 i chiah lai5 liau2-kai2, i kau In-hui7 5 tang--a, si7 an2-choann2 chhu3--nih long2 it-tit8 hoan2-tui3. Ti7 in chhan5-chng e5 Hai2-liau5 hia, lang5 long2 san3 kah kiann--tioh8-a, lau7-bu2 put-si5 teh me7: “Kan-na sui2 si7 e7 chiah8 tit? E7-eng7-tit?!” Na7 u7 lang5 lai5 cho3 hm7-lang5, m7 si7 kah chhan5 kah chhu3, to7-si7 kah hi5-un3-a2 kah kou2-phio3. M7-ku2 i bak8-chiu lai7 kan-na In-hui7 chit8 e5, beng5-beng5 bo5 chhan5 bo5 chhu3, bo5 hi5-un3-a2 bo5 kou2-phio3. Bok8-koai3 chng--nih e5 lang5, chhin-chiann5--e5 gou7-chap8, peng5-iu2--e5 lak8-chap8, long2 the3 i e5 pe7-bu2 oan3-than3, bo5-chhai2 kan-taN senn chit e5 hau7-senn chai5-cheng5, thak8 kah i-hak8-inn7 cho3 i-seng...."
        ],
        [
          "Chit-ma2伊ka7想--起-來，以前實在是少年人浪漫e5愛情主義，青春期無實際e5理想迷思。因為伊bih ti7學校內，攏無注意著外面社會e5狀況，實在除了愛情以外，人生猶有真che7重要e5物件，這點伊chit-ma2才忽然間看--著-lah 。",
          "Chit-ma2 i ka7 siunn7--khi2-lai5, i2-cheng5 sit8-chai7 si7 siau3-lian5-lang5 long7-ban7 e5 ai3-cheng5 chu2-gi7, chheng-chhun-ki5 bo5 sit8-che3 e5 li2-siong2 be5-su. In-ui7 i bih ti7 hak8-hau7 lai7, long2 bo5 chu3-i3 tioh8 goa7-bin7 sia7-hoe7 e5 chong7-hong2, sit8-chai7 tu5-liau2 ai3-cheng5 i2-goa7, jin5-seng iau2 u7 chin che7 tiong7-iau3 e5 mih8-kiann7, chit tiam2 i chit-ma2 chiah hut-jian5-kan khoann3--tioh8-lah."
        ],
        [
          "Lu2想lu2明白，to7有一個決定：過去--e5放hou7過--去，將來--e5 be7使無--去。但是這個新覺悟e5道理beh按怎ka7茵蕙講，伊才會tang3理解--leh？",
          "Lu2 siunn7 lu2 beng5-pek8, to7 u7 chit8 e5 koat-teng7: koe3-khi3--e5 pang3 hou7 koe3--khi3, chiong-lai5--e5 be7-sai2 bo5--khi3. Tan7-si7 chit e5 sin kak-ngou7 e5 to7-li2 beh an2-choann2 ka7 In-hui7 kong2, i chiah e7-tang3 li2-kai2--leh?"
        ],
        [
          "這日伊專工chhoa7茵蕙來新公園這間第三樓e5公寓。門拍一下開，be7活--lah，若董事長e5別莊，phi-phi-phiak8-phiak8，金金siak-siak，內面食--e5看--e5用--e5 tak8項有。茵蕙m7相信，明致家己一個toa3 ti7 chia！Ka7看，桌頂是伊e5冊，房間吊伊e5衫，m7是家己目睭teh作怪？明致講：「Che…che攏toa3免錢--e5 。」",
          "Chit jit8 i choan-kang chhoa7 In-hui7 lai5 Sin-kong-hng5 chit keng te7-sann lau5 e5 kong-u2. Mng5 phah chit8-e7 khui, be7 oah8--lah, na2 tang2-su7-tiunn2 e5 piat8-chong, phi-phi-phiak8-phiak8, kim-kim-siak-siak, lai7-bin7 chiah8--e5 khoann3--e5 iong7--e5 tak8-hang7 u7. In-hui7 m7 siong-sin3, Beng5-ti3 ka-ti7 chit8 e5 toa3 ti7 chia! Ka7 khoann3, toh-teng2 si7 i e5 chheh, pang5-keng tiau3 i e5 sann, m7 si7 ka-ti7 bak8-chiu teh chok-koai3? Beng5-ti3 kong2: “Che ... che long2 toa3 bian2-chinn5--e5.”"
        ],
        [
          "茵蕙聽無，目睭掠伊看。「我作家教，一個月薪水3、4萬，這間厝toa3免錢。」明致講。櫥a2拍開，吊規排新tang2-tang2名牌e5衫褲。冰箱拍開，食--e5 lim--e5 khng3 kah tiN7-tiN7。茵蕙問伊：「Che是啥物款e5家教--leh？」才知影有一個獨生查某kiaN2，大學生4年，畢業beh去留學，無愛出去交朋友，叫明致來教英語…。這時伊才作一下全部瞭解，為啥物這幾個月以來，漸漸伊lu2無拍電話hou7--伊，漸漸lu2無eng5 kap伊見面，漸漸lu2無koh講，in是仝一條性命，永遠分be7開…。「真久我to7想beh ka7你講--a… 」伊耳空內若像有聽著明致teh講，嘴裡念「我知影--lah…，我攏知影--lah ，…」That tiau5 e5聲khe5 ti7 na5喉，走be7出--來，oat8頭to7走，chong5離開hit間闊long3-long3、內面tak8項有e5大厝。",
          "In-hui7 thiann bo5, bak8-chiu liah8 i khoann3. “Goa2 cho3 ka-kau3, chit8 ko3 goeh8 sin-sui2 sann, si3 ban7, chit keng chhu3 toa3 bian2-chinn5.” Beng5-ti3 kong2. Tu5-a2 phah--khui, tiau3 kui-pai5 sin-tang2-tang2 beng5-pai5 e5 sann-khou3. peng-siunn phah--khui, chiah8--e5 lim--e5 khng3 kah tiN7-tiN7. In-hui7 mng7 i: “Che si7 siann2-mih khoan2 e5 ka-kau3--leh?” Chiah chai-iann2 u7 chit8 e5 tok8-senn cha-bou2-kiaN2, tai8-hak8-seng 4 ni5, pit8-giap8 beh khi3 liu5-hak8, bo5-ai3 chhut khi3 kau peng5-iu2, kio3 Beng5-ti3 lai5 ka3 Eng-gi2.... . Chit-si5 i chiah cho3 chit8-e7 choan5-pou7 liau2-kai2, ui7-siann2-mih chit kui2 ko3 goeh8 i2-lai5, chiam7-chiam7 i lu2 bo5 phah tian7-oe7 hou7--i, chiam7-chiam7 lu2 bo5-eng5 kap i kinn3-bin7, chiam7-chiam7 lu2 bo5 koh kong2, in si7 kang7 chit8 tiau5 senn3-mia7, eng2-oan2 pun be7 khui... . “Chin ku2 goa2 to7 siunn7 beh ka7 li2 kong2--a...” I hi7-khang lai7 na2-chhiunn7 u7 thiann tioh8 Beng5-ti3 teh kong2, chhui3--nih liam7 “goa2 chai-iann2--lah..., goa2 long2 chai-iann2--lah, ...” That tiau5 e5 siann khe5 ti7 na5-au5, chau2 be7 chhut--lai5, oat8-thau5 to7 chau2, chong5 li7-khui hit keng khoah-long3-long3, lai7-bin7 tak8-hang7 u7 e5 toa7-chhu3."
        ],
        [
          "3.",
          "3."
        ],
        [
          "無外久時機變bai2 ，連續幾個月，tak8日股票『跌停板』，按萬外點落到2千點。霸王陳永勝i7大輸大，了kah ta-ta，hou7證券行斷頭，全部破產，險險跳樓。",
          "Bo5 joa7 ku2 si5-ki pian3 bai2, lian5-soa3 kui2 ko3 goeh8, tak8-jit8 kou2-phio3 『跌停板』, an3 ban7 goa7 tiam2 lak kau3 2 chheng tiam2. Pa3-ong5 Tan5 Eng2-seng3 i7 toa7 su toa7, liau2 kah ta-ta, hou7 cheng3-koan3-hang5 tng7-thau5, choan5-pou7 pho3-san2, hiam2-hiam2 thiau3-lau5."
        ],
        [
          "明致轉來舊底toa3 e5所在，kap朋友公家一間房間。無外久koh想起伊kap茵蕙，仝一條性命，伊是刺毛虫，伊是刺毛虫變e5 iah8-a2，in永遠分be7開e5代誌。",
          "Beng5-ti3 tng2-lai5 ku7-te2 toa3 e5 sou2-chai7, kap peng5-iu2 kong-ke chit8 keng pang5-keng. Bo5 joa7 ku2 koh siunn7 khi2 i kap In-hui7, kang7 chit8 tiau5 senn3-mia7, i si7 chhi3-mou-thang5, i si7 chhi3-mou-thang5 pian3 e5 iah8-a2, in eng2-oan2 pun be7 khui e5 tai7-chi3."
        ]
      ],
      "篇名": "起停盤"
    }
  ]
}
